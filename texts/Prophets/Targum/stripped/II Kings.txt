ומרדו מואבאי בישראל בתר דמית אחאב
ונפל אחזיה מן סרגתא בעיליתיה די בשמרון ואתמרע ושלח אזגדין ואמר להון אזילו תבעו בבעל זבוב טעות עקרון אם אחי ממרעי דין
ומלאכא דיי מליל עם אליהו דמן תושב קום סק לקדמות אזגדי מלכא דשמרון ומליל עמהון הלא אלהא קים דשכנתיה שריא בישראל אתון אזלין למתבע בבעל זבוב טעות עקרון
ובכן כדנן אמר יי ערסא דסליקתא תמן לא תיחות מנה ארי ממת תמות ואזל אליה
ותבו אזגדיא לותיה ואמר להון מא דין תבתון
ואמרו ליה גברא סליק לקדמותנא ואמר לנא אזילו תובו לות מלכא דשלח יתכון ותמללון עמיה כדנן אמר יי הלא אלהא קים דשכנתיה שריא בישראל את שלח למתבע בבעל זבוב טעות עקרון בכן ערסא דסליקתא תמן לא תיחות מנה ארי ממת תמות
ומליל עמהון מא נמוסא דגרבא דסליק לקדמותכון ומליל עמכון ית פתגמיא האלין
ואמרו ליה גבר בעיל סערן וזרזא דמשכא אסיר בחרציה ואמר אליה דמן תושב הוא
ושלח לותיה רב חמשין וחמשין דעמיה וסליק לותיה והוא יתיב על ריש טורא ומליל עמיה נביא דיי מלכא מליל חות
ואתיב אליה ומליל עם רב חמשין אם נביא דיי אנא תיחות אשתא מן שמיא ותיכול יתך וית חמשין דעמך ונחתת אשתא מן שמיא ואכלת יתיה וית חמשין דעמיה
ותב ושלח לותיה רב חמשין אוחרנין וחמשין דעמיה ואתיב ומליל עמיה נביא דיי כדנן אמר מלכא אוחי חות
ואתיב אליה ומליל עמהון אם נביא דיי אנא תיחות אשתא מן שמיא ותיכול יתך וית חמשין דעמך ונחתת אשתא מן שמיא ואכלת יתיה וית חמשין דעמיה
ותב ושלח רב חמשין תליתאי וחמשין דעמיה וסליק ואתא רב חמשין תליתאין וכרע על ברכוהי לקביל אליהו ובעא מן קדמוהי ומליל עמיה נביא דיי תיקר כען נפשי ונפשא דעבדך אלין חמשין בעינך
הא נחתת אשתא מן שמיא ואכלת ית תרין רבני חמשין קדמאין וית חמשין דעמהון וכען תיקר נפשי בעינך
ומליל מלאכא דיי עם אליהו חות עמיה לא תדחל מן קדמוהי וקם ונחת עמיה לות מלכא
ומליל עמיה כדנן אמר יי חלף דשלחתא אזגדין למשאל בבעל זבוב טעות עקרון הלא אלהא קים דשכנתיה שריא בישראל למשאל בפתגמיה בכן ערסא דסליקתא תמן לא תיחות מנה ארי מימת תמות
ומית כפתגמא דיי דמליל אליהו ומלך יהורם תחותוהי בשנת תרתין ליהורם בר יהושפט מלכא דבית יהודה ארי לא הוה ליה בר
ושאר פתגמי אחזיה דעבד הלא אינון כתיבין על ספר פתגמי יומיא למלכא דישראל

והוה באסקות יי ית אליהו בעלעולא לצית שמיא ואזל אליהו ואלישע מן גלגלא
ואמר אליהו לאלישע תוב כען הכא ארי יי שלחני עד בית אל ואמר אלישע קים הוא יי וחי נפשך אם אשבקינך ונחתו לבית אל
ונפקו תלמידי נבייא די בבית אל לות אלישע ואמרו ליה הידעתא ארי יומא דין יי דבר ית רבונך מעל רישך ואמר אף אנא ידענא שתוקו
ואמר ליה אליהו אלישע תוב כען הכא ארי יי שלחני ליריחו ואמר קים הוא יי וחי נפשך אם אשבקינך ואתו ליריחו
וקריבו תלמידי נבייא די ביריחו לות אלישע ואמרו ליה הידעתא ארי יומא דין יי דבר ית רבונך מנך ואמר אף אנא ידענא שתוקו
ואמר ליה אליהו תוב כען הכא ארי יי שלחני עד ירדנא ואמר קים הוא יי וחי נפשך אם אשבקינך ואזלו תרויהון
וחמשין גברא מתלמידי נבייא אזלו וקמו מקביל מרחיק ותרויהון קמו על ירדנא
ונסיב אליהו ית שושיפיה ואחזר ומחא ית מיא ואתפליגו לכא ולכא ועברו תרויהון ביבשתא
והוה כמעברהון ואליהו אמר לאלישע שאל מה אעביד לך עד דלא אידבר מלותך ואמר אלישע ויהי כען על חד תרין ברוח נבואתך עמי
ואמר אקשיתא למשאל אם תחזי יתי דאנא מידבר מלותך יהי לך כן ואם לא לא יהי
והוה עד דאינון אזלין מיזל וממללין והא רתיכין דאשתא וסוסון דאשתא ואפרישו בין תרויהון וסליק אליהו בעלעולא לצית שמיא
ואלישע חזי והוא מצוח רבי רבי דטב להון לישראל בצלותיה מרתיכין ופרשין ולא חזהי עוד ואתקיף בלבושיה וסדקינון לתרין סדיקין
וארים ית שושיפא דאליהו די נפלת מניה ותב וקם על כיף ירדנא
ונסיב ית שושיפא דאליהו דנפלת מניה ומחא ית מיא ואמר קביל בעותי יי אלהיה דאליהו אף הוא ומחא ית מיא ואתפליגו לכא ולכא ועבר אלישע
וחזוהי תלמידי נבייא דביריחו מקביל ואמרו נחת רוחיה דאליהו על אלישע ואתו לקדמותיה וסגידו ליה על ארעא
ואמרו ליה הא כען אית עם עבדך חמשין גברין בני חילא ייזלון כען ויבעון ית רבונך דלמא נטליה רוח מן קדם יי ורמהי בחד מן טוריא או בחד מן חיליא ואמר לא תשלחון
ואתקיפו ביה עד סגיא ואמר שלחו ושלחו חמשין גברא ובעו תלתא יומין ולא אשכחוהי
ותבו לותיה והוא יתיב ביריחו ואמר להון הלא אמרית לכון לא תיזלון
ואמרו אנשי קרתא לאלישע הא כען מושב קרתא שפיר כמא דרבוני חזי ומיא בישין וארעא מתכלא
ואמר איתו לי צלוחיתא חדתא ושוו תמן מלחא ואיתיאו לותיה
ונפק למפקנא דמיא ורמא תמן מלחא ואמר כדנן אמר יי אסיתי למיא האלין ולא יהי מתמן עוד מותא ומתכלא
ואתסיאו מיא עד יומא הדין כפתגמא דאלישע דמליל
וסליק מתמן לבית אל והוא סליק באורחא וינקין זעירין נפקו מן קרתא ואתלעבו ביה ואמרו ליה סק קרחא סק קרחא
ואתפני לאחורוהי וחזינון ולטינון בשמא דיי ונפקו תרתין דובין מן חורשא ובזעא מנהון ארבעין ותרין ינקין
ואזל מתמן לטור כרמלא ומתמן תב לשמרון

ויהורם בר אחאב מלך על ישראל בשמרון בשנת תמני עסרי ליהושפט מלך שבטא דבית יהודה ומלך תרתא עסרי שנין
ועבד דביש קדם יי לחוד לא כאבוהי וכאמיה ואעדי ית קמת בעלא דעבד אבוהי
לחוד בחובי ירבעם בר נבט דחיב ית ישראל אתרעי לא סטא מנה
ומישע מלכא דמואב הוה מרי גיתין ומתיב תוקרבא למלכא דישראל שנא בשנא מאה אלפין תורין דפטמא ומאה אלפין דכרין דרעיא
והוה כד מית אחאב ומריד מלכא דמואב במלכא דישראל
ונפק מלכא יהורם ביומא ההוא משמרון ומנא ית כל ישראל
ואזל ושלח לות יהושפט מלכא דבית יהודה למימר מלכא דמואב מריד בי התיזיל עמי לות מואב בקרבא ואמר אסק אנא כותך עמי כעמך סוסוי כסוסוך
ואמר באידא אורחא ניסק ואמר אורח מדברא דאדום
ואזל מלכא דישראל ומלך שבטא דבית יהודה ומלכא דאדום ואסחרו מהלך שבעא יומין ולא הוה מיא למשריתא ולבעירא דעמהון
ואמר מלכא דישראל וי ארי זמין יי לתלתא מלכיא האלין לממסר יתהון בידא דמואב
ואמר יהושפט הלית כא נביא דיי ונשאל ית פתגמא דיי מניה ואתב חד מעבדי מלכא דישראל ואמר הכא אלישע בר שפט דשמש ית אליהו
ואמר יהושפט אית עמיה פתגמא דיי ונחתו לותיה מלכא דישראל ויהושפט ומלכא דאדום
ואמר אלישע למלכא דישראל מה לי ולך אזיל לות נביי אבוך ולות נביי אמך ואמר ליה מלכא דישראל בבעו לא תדכר חובין רשעתא ההיא בעי עלנא רחמין ארי זמין יי לתלתא מלכיא האלין לממסר יתהון בידא מואבאי
ואמר אלישע קים הוא יי צבאות דמשמשנא קדמוהי ארי אלולא פון אפי יהושפט מלך שבטא דבית יהודה אנא נסיב אם אסתכל בך ואם אחזינך
וכען איתו לי גברא דידע לנגנא בכנורא והוה כד נגן דמנגן ושריא עלוהי רוח נבואה מן קדם יי
ואמר כדנן אמר יי יתעביד נחלא הדין פצידין פצידין
ארי כדנן אמר יי לא תחזון רוחא ולא תחזון מטרא ונחלא ההוא יתמלי מיא ותשתון אתון וגיתיכון ובעירכון
וקלילא דא קדם יי וימסר ית מואבאי בידכון
ותמחון כל כרך תקיף וכל קרוין כריכן וכל אילן דיאי תעקרין וכל מבועי מיא תסתמון וכל אחסנתא שפרתא תטומון באבניא
והוה בצפרא כמיסק מנחתא והא מיא אתן באורח אדום ואתמליאת ארעא ית מיא
וכל מואבאי שמעו ארי סליקו מלכיא לאגחא קרבא בהון ואתכנישו מכל אסירי סיפא ולעילא וקמו על תחומא
ואקדימו בצפרא ושמשא נחת על מיא וחזו מואבאי מקבל ית מיא סומקין כדמא
ואמרו דם דין אתגראה אתגריאו מלכיא וקטלו גבר ית חבריה וכען פוקו לביזתא מואבאי
ואתו למשריתא דישראל וקמו ישראל ומחו ית מואבאי ואפכו מן קדמיהון ומחו בהון וקטלו ית מואבאי
וקרויא פגרו וכל אחסנתא שפירא רמו גבר אבניה ומלאוהא וכל מבועי מיא סתמו וכל אילן דיאי עקרו עד דלא אשתארת אבנא בקרתא דלא פגרוהא ואסתחרו קלעיא ומחוהא
וחזא מלכא דמואב ארי תקיפו מניה עבדי קרבא ודבר עמיה שבע מאה גברא שלפי סיפא לאפנאה לות מלכא דאדום ולא יכילו
ונסיב ית בריה בוכרא דעתיד דימלוך תחותוהי ואסקיה עלתא על שורא והוה רגז רב על ישראל ואסתלקו מניה ותבו לארעא

ואתתא חדא מנשי תלמידי נבייא מצוחא קדם אלישע למימר עבדך עובדיה בעלי מית ואת ידעת ארי עבדך הוה דחיל מן קדם יי כד קטלת איזבל ית נבייא דיי דבר מנהון מאה גברין ואטמרינון חמשין חמשין גברין במערתא והוה יזיף ומוכל להון בדיל דלא לאוכלא יתהון מנכסוהי דאחאב מן קדם דאינון אונסא וכען רשיא אתא למדבר ית תרין בני ליה לעבדין
ואמר לה אלישע מה אעביד ליך חוי לי מא אית ליך בביתא ואמרת לית לאמתך כל מדעם בביתא אלהין מנא דמשחא
ואמר אזילי שאילי ליך מנין מן ברא מן כל שבביכי מנין ריקנין לא תזעירין
ותהכין ותגיפין דשא באפיך ובאפי ברך ותריקין על כל מניא האלין ומנא דאתמלי תסלקין
ואזלת מלותיה ואגפת דשא באפהא ובאפי בנהא אינון מקרבין לה מניא והיא מריקא משחא
והוה כמשלם מניא ואמרת לברה קריב לי עוד מנא ואמר לה לית עוד מנא ופסק משחא
ואתת וחויאת לנביא דיי ואמר אזילי זביני ית משחא ושלמי למרי חובתיך ואת ובנייך תתפרנסין מדישתאר
והוה יומא ועבר אלישע לשונם ותמן אתתא דחלת חטאין ואתקיפת ביה למיכל לחמא והוה בזמן מעידוהי מתפני לתמן למיכל לחמא
ואמרת לבעלה הא כען ידענא ארי נביא דיי קדישא הוא מתפני לותנא תדירא
נעביד כען עלית כתלא זעירא ונתקן ליה תמן אתר ערסא ופתורא וכורסיא ומנרתא ויהי במיתוהי לותנא יתפני לתמן
והוה יומא ועל לתמן וזר לעיליתא ושכיב תמן
ואמר לגיחזי עולימיה קרי לשונמיתא הדא וקרא לה וקמת קדמוהי
ואמר ליה אמר כען לה הא עסקתא לנא ית כל עסקא הדא מה למעבד ליך הפתגם אית ליך למללא עם מלכא או עם רב חילא ואמרת בגו עסקי עמי אנא מסוברא
ואמר ומה למעבד לה ואמר גיחזי בקושטא בר לית לה ובעלה סיב
ואמר קרי לה וקרא לה וקמת בתרעא
ואמר לזמנא הדין בעדן דאתון קימין תהא מחבקא ברא ואמרת בבעו רבוני נביא דיי לא יתכדיב פתגמך באמתך
ועדיאת אתתא וילידת בר לזמנא הדין כעדן דהיא קימא די מליל עמה אלישע
ורבא רביא והוה יומא ונפק לות אבוהי לות חצדיא
ואמר לאבוהי רישי רישי ואמר לעולימא סבהי אוביליה לאמיה
ונסביה ואוביליה לאמיה ויתיב על ברכהא עד עדן טהרא ומית
וסליקת ואשכבתיה על ערסא דנביא דיי ואגפת באפוהי ונפקת
וקרת לבעלה ואמרת שדר כען לי חד מן עולימיא וחדא מן אתניא ואתמטי לות נביא דיי ואתוב
ואמר מא דין את אזלת לותיה יומא דין לא ירח ולא שבתא ואמרת שלם
וזריזת אתנא ואמרת לעולמהא דבר ואזיל לא תדחוק עלי למרכב אלהין כד אמר לך
ואזלת ואתת לות נביא דיי לטור כרמלא והוה כד חזא נביא דיי יתה מקביל ואמר לגיחזי עולימיה הא שונמית דיכי
כען רהוט כען לקדמותה ואמר לה השלם ליך השלם לבעליך השלם לרביא ואמרת שלם
ואתת לות נביא דיי לטורא ואתקיפת ברגלוהי וקריב גיחזי למידחה ואמר נביא דיי שבוק מינה ארי נפשא מרירא לה ומן קדם יי אתכסא מני ולא אתחוה לי
ואמרת השאילית ברא מן רבוני הלא אמרית לך אם מתיהב לי בר קים אם לא לא תנסיס יתי
ואמר לגיחזי זריז חרצך וסב חוטרי בידך ותיזיל ארי תשכח גבר לא תשאל בשלמיה וארי ישאל בשלמך גברא לא תתביניה ותשוי חוטרי על אפי רביא
ואמרת אמיה דרביא קים הוא יי וחי נפשך אם אשבקינך וקם ואזל בתראה
וגיחזי עבר קדמיהון ושוי ית חוטרא על אפי רביא ולית קל ולית דמצית ותב לקדמותיה וחוי ליה למימר לא אתער רביא
ואתא אלישע לביתא והא רביא מית רמי על ערסיה
ועל ואגף דשא באפי תרויהון וצלי קדם יי
וסליק ושכיב על רביא ושוי פומיה על פומיה ועינוהי על עינוהי וידוהי על ידוהי ואלהי עלוהי וחם ביסריה דרביא
ותב והליך בביתא זמנא חדא לכא וזמנא חדא לכא וסליק ואלהי עלוהי ואתמורק רביא עד שבע זמנין ופקח רביא ית עינוהי
וקרא לגיחזי ואמר קרי לשנמיתא הדא וקרא לה ואתת לקדמוהי ואמר סבי בריך
ואתת ונפלת קדם רגלוהי וסגידת על ארעא ונסיבת ית ברה ונפקת
ואלישע תב לגלגלא וכפנא בארעא ותלמידי נבייא יתבין קדמוהי ואמר לעולימיה תפי דודא רבא ובשיל תבשילא לתלמידי נבייא
ונפק חד לחקלא ללקטא ירוקנין ואשכח גופנא בחקלא ולקיט מיניה פקעי חקלא מלי לבושיה ואתא ופרס ורמא לדודא דתבשלא ארי לא ידעו
ואריקו לגבריא למיכל והוה כמיכלהון מתבשילא ואינון צוחו ואמרו מותא בדודא נביא דיי ולא יכילו למיכל
ואמר איתו קמחא ורמו לדודא ואמר אריק לעמא וייכלון ולא הוה מדעם ביש בדודא
וגברא אתא מארע דרומא ואיתי לנביא דיי לחם בכורין עסרין טולמין דלחם סעורין ופירוכן בלבושיה ואמר הב לעמא וייכלון
ואמר משומשניה מא אתן דין קדם מאה גברא ואמר הב לעמא וייכלון ארי כדנן אמר יי ייכלון ויותרון
ויהב קדמיהון ואכלו ואותירו כפתגמא דיי

ונעמן רב חילא דמלכא דארם הוה גבר רב קדם רבוניה ונסיב אפין ארי על ידיה עבד יי נצחנא לאנש ארם וגברא הוה גבר חילא והוא לקי בסגירתא
ואנש ארם נפקו במשרין ושבו מארעא דישראל עולמתא זערתא והות משמשא קדם אתת נעמן
ואמרת למרתה טובי רבוני אם יזיל לקדם נביא די בשמרון בכן יסי יתיה מסגירותיה
ואתא וחוי לרבוניה למימר כדין וכדין מללת עולמתא די מארעא דישראל
ואמר מלכא דארם איתא אזיל ואשדר אגרתא לות מלכא דישראל ואזל ונסיב בידיה עסר ככרין דכסף ושתא אלפין דינרין דדהב ועסרא אצטלון דלבושא
ואיתי אגרתא למלכא דישראל למימר וכן כתיב בה וכען כמיתי אגרתא הדא לותך הא שדרית לך ית נעמן עבדי ותסיניה מסגירותיה
והוה כד קרא מלכא דישראל ית אגרתא ובזע ית לבושוהי ואמר הצרוך אית בי מן קדם יי למקטל ולאחאה ארי דין שלח לי לאסאה גברא מסגירותיה ארי ברם דעו כען וחזו ארי תוסקפא דין בעי לאתגראה בי
והוה כד שמע אלישע נביא דיי ארי בזע מלכא דישראל ית לבושוהי ושלח לות מלכא למימר למא בזעתא לבושך ייתי כען לותי וידע דאית נביא בישראל
ואתא נעמן בסוסוהי וברתיכוהי וקם בתרע ביתא דאלישע
ושלח לותיה אלישע אזגדא למימר אזיל וטבול שבע זמנין בירדנא ויתוב בסרך לך ואתסי
ורגיז נעמן ואזל ואמר הא הויתי אמר דלותי יפוק מפק ויקום ויצלי בשמא דיי אלהיה וירים ידיה על אתר בית מחתא ותתסי סגירותא
הלא טבין אמנא ופרפר נהרי דמשק מכל מי ארעא דישראל הלא אטבול בהון ואתסי ואתפני ואזל ברגז
וקריבו עבדוהי ומלילו עמיה ואמרו מרי אלו פתגמא רבא נביא מליל עמך הלא תעביד ואף אלהין דאמר לך טבול ואתסי
ונחת וטבל בירדנא שבע זמנין כפתגמא נביא דיי ותב בסריה כבסר יניק זעיר ואתסי
ותב לות נביא דיי הוא וכל משריתיה ואתא וקם קדמוהי ואמר הא כען ידעית ארי לית אלהא קים בכל ארעא אלהין בישראל וכען קבל כען תקרובתא מן עבדך
ואמר קים הוא יי די משמשנא קדמוהי אם אקבל ואתקיף ביה לקבלא ולא אבא
ואמר נעמן ולא יתיהיב כען לעבדך טעון זוג כודנוון מעפר אדמתא ארי לא יעבד עוד עבדך עלתא ודבח לטעות עממיא אלהין לשמא דיי
לפתגמא הדין ישבוק יי לעבדך במיעל רבוני לבית רמון למסגד תמן והוא סמיך על ידי ואסגוד בית רמון במסגדי בית רמון ישבוק יי לעבדך בפתגמא הדין
ואמר ליה אזיל לשלם ואזל מלותיה כרוב ארעא
ואמר גיחזי תלמידא דאלישע נביא דיי הא מנע רבוני ית נעמן ארמאה הדין מלקבלא מניה ית דאיתי קים הוא יי אלהין ארהוט בתרוהי ואסב מניה מדעם
ורדף גיחזי בתר נעמן וחזא נעמן גברא רהיט בתרוהי ואתרכין מן רתיכא לקדמותיה ואמר השלם
ואמר שלם רבוני שלחני למימר הא כען דין אתו לותי תרין עולימין מטורא דבית אפרים מתלמידי נבייא הב כען להון ככרא דכספא ותרין אצטלון דלבושא
ואמר נעמן שרי סב תרתין ככרין ואתקיף ביה וצר תרתין ככרין דכסף בתרין פלדסין ותרין אצטלון דלבושין ויהב לתרין עולימוהי ונסיבו קדמוהי
ועל לאתר כסי ונסיב מידהון ופקיד בביתא ושלח ית גבריא ואזלו
והוא אתא וקם קדם רבוניה ואמר ליה אלישע מנן את אתי גיחזי ואמר לא אזל עבדך לכא ולכא
ואמר ליה ברוח נבואה אתחוא לי כד אתהפיך גברא מעל רתיכיה לקדמותך השעה היא לך דנסיבתא כספא ונסיבתא לבושיא וחשבתא בלבך למקני זיתין וכרמין ועאן ותורין ועבדין ואמהן
וסגירות נעמן תדבק בך ובבנך לעלם ונפק מן קדמוהי חור כתלגא

ואמרו תלמידי נבייא לאלישע הא כען אתרא די אנחנא יתבין תמן קדמך עק לנא
ניזל כען עד ירדנא ונסב מתמן גבר כשורא חדא ונעביד לנא תמן אתרא למתב תמן ואמר אזילו
ואמר חד שרי כען ואזיל עם עבדך ואמר אנא איזיל
ואזל עמהון ואתו לירדנא וקצו אעיא
והוה חד מחי בשריתא ואשתליף ברזלא ונפל למיא וצוח ואמר בבעו רבוני והוא משאל שאילתיה
ואמר נביא דיי אן נפל ואחזיה ית אתרא וקץ אעא ורמא לתמן וקפא ברזלא
ואמר טול לך ואושיט ידיה ונסביה
ומלכא דארם הוה מגיח קרבא בישראל ואתמלך בעבדוהי למימר לאתר כסי טמיר יהי בית משרי
ושלח נביא דיי לות מלכא דישראל למימר אסתמר מלמעבר אתרא הדין ארי תמן אנש ארם כסן
ושלח מלכא דישראל לאתרא די אמר ליה נביא דיי ואזהריה ואסתמר תמן לא חדא זימנא ולא תרתין זמנין
ואסתער לבא דמלכא דארם על פתגמא הדין וקרא לעבדוהי ואמר להון הלא תחוון לי מן מדילנא גלי רזי למלכא דישראל
ואמר חד מעבדוהי לא רבוני מלכא ארי אלישע נביא די בישראל יחוי למלכא דישראל ית פתגמיא די תמליל באדרון בית משכבך
ואמר אזילו וחזו היכא הוא ואשלח ואדבריניה ואתחוא ליה למימר הא בדותן
ושלח תמן סוסון ורתיכין ומשרין סגיאין ואתו בליליא ואקיפו על קרתא
ואקדים משומשניה דנביא דיי למיקם ונפק והא משרין אקיפא ית קרתא סוסון ורתיכין ואמר עולימיה ליה בבעו רבוני איכדין נעביד
ואמר לא תדחל ארי סגיאין דעמנא מדעמהון
וצלי אלישע ואמר יי גלי כען ית עינוהי ויחזי וגלא יי ית עיני רביא וחזא והא טורא מלי סוסון ורתיכין דאשתא סחרנות אלישע
ונחתו לותיה וצלי אלישע קדם יי ואמר מחי כען ית עמא הדין בשבריריא ומחנן בשבריריא כפתגמא דאלישע
ואמר להון אלישע לא דין אורחא ולא דא קרתא איתו בתרי ואוביל יתכון לות גבר די אתון בען ואוביל יתהון לשמרון
והוה כמיעלהון לשמרון ואמר אלישע יי גלי ית עיני אלין ויחזון וגלא יי ית עיניהון וחזו והא בגו שמרון
ואמר מלכא דישראל לאלישע כד חזא יתהון המקטול אקטול רבי
ואמר לא תקטול הא דשביתא בחרבך ובקשתך את קטיל שוי לחמא ומיא קדמיהון ויכלון וישתון ויזלון לרבוניהון
ואתקין להון שירו רבא ואכלו ושתיאו ושלחינון ואזלו לות רבוניהון ולא אוסיפו עוד משרית ארם למיעל בתחום ארעא דישראל
והוה בתר כן וכנש בר הדד מלכא דארם ית כל משריתיה וסליק וצר על שמרון
והוה כפנא רבא בשמרון והא צירין עלה עד דהוה רישא דחמרא מזדבן בתמנן כסף ורבעת קבא דזבל מפקת יוניא בחמשא סלעין דכסף
והוה מלכא דישראל עבר על שורא ואתתא קבלא קדמוהי למימר פריק רבוני מלכא
ואמר לא יפרקינך יי מנן אפרקינך המן אדרא או מן מעצרתא
ואמר לה מלכא מה ליך ואמרת אתתא הדא אמרת לי הבי ית בריך וניכליניה יומא דין וית ברי ניכול מחר
ובשילנא ית ברי ואכלנוהי ואמרית לה ביומא אוחרנא הבי ית בריך וניכליניה ואטמרת ית ברה
והוה כד שמע מלכא ית פתגמי אתתא ובזע ית לבושוהי והוא עבר על שורא וחזא עמא והא סקא אסיר על בסריה מלגיו
ואמר כדין יעביד לי יי וכדין יוסיף אם יתקים רישא דאלישע בר שפט עלוהי יומא דין
ואלישע יתיב בביתיה וסביא יתבין עמיה ושלח גברא קדמוהי עד לא יתי אזגדא לותיה והוא אמר לסביא החזיתון ארי שלח בר קטולא הדין לאעדאה ית רישי חזו כמיתי אזגדא אחוד דשא ותדחקון יתיה בדשא הלא קל רגלי רבוניה בתרוהי
עד דהוא ממליל עמהון והא אזגדא נחית לותיה ואמר הא דא בישתא מן קדם יי מא אצלי קדם יי עוד

ואמר אלישע קבילו פתגמא דיי כדנן אמר יי כעדנא הדין מחר סאה סולתא בסלעא וסאתן סעורין בסלעא בתרע דשמרון
ואתיב גברא דמלכא דסמיך על ידוהי ית נביא דיי ואמר אילו יי פתח כוין ומחית טובא מן שמיא היהי פתגמא הדין ואמר הא את חזי בעינך ומתמן לא תיכול
וארבעה גברין הוו סגירין יתבין במעלנא דתרעא ואמרו גבר לחבריה מא אנחנא יתבין כא עד דנמות
אם נימר ניעול לקרתא וכפנא בקרתא ונמות תמן ואם נתיב הכא ונמות וכען אתו ונשתמע למשרית ארם אם יחיוננא ונחי אם יקטלוננא ונתקטיל
וקמו בקבלא למיעל למשרית ארם ואתו עד סיפי משרית ארם והא לית תמן אנש
ומן קדם יי אשתמע למשרית ארם קל רתיכין קל סוסון קל משרין סגיאן ואמרו גבר לחבריה הא אגר עלנא מלכא דישראל ית מלכי חתאי וית מלכי מצראי למיתי עלנא
וקמו וערקו בקבלא ושבקו ית משכניהון וית סוסותהון וית חמריהון במשריתא כמא דהיא וערקו לשיזבא נפשיהון
ואתו סגיריא האלין עד סיפי משריתא ועלו למשכנא חד ואכלו ושתיאו ונסיבו מתמן כספא ודהבא ולבושין ואזלו ואטמרו ותבו ועלו למשכנא אוחרנא ונסיבו מתמן ואזלו ואטמרו
ואמרו גבר לחבריה לא כשר מה דאנחנא עבדין יומא הדין יום בסורא הוא ואלו אנחנא שתקין ומורבין עד ניהור צפרא ויערעיננא חובא וכען איתו ונתמטי ונחוי בית מלכא
ואתו וקרו לנטרי תרע קרתא וחויאו להון למימר אתינא למשרית ארם והא לית תמן גבר וקל אנש אלהין סוסון אסירין וחמרין אסירין ומשכנין כמא דאינון
וקרא נטרי תרעא וחויאו בית מלכא לגיו
וקם מלכא בליליא ואמר לעבדוהי אחוי כען לכון ית דעבדו לנא אנש ארם ידעין ארי כפנין אנחנא ונפקו מן משריתא לאטמרא בחקלא למימר אם יפקון מן קרתא וניחודונון כד חיין ולקרתא ניעול
ואתיב חד מעבדוהי ואמר וידברון כען חמשא מן סוסותא מן שארא דאשתארו בה הא אינון ככל המונא דישראל דאשתארו בה אם יבדון הא אינון ככל המונא דישראל דספו ונשלח ונחזי
ודברו תרין רכבי סוסין ושלח מלכא בתר משרית ארם למימר אזילו וחזו
ואזלו בתריהון עד ירדנא והא כל אורחא מליא לבושין ומנין דרמו אנש ארם באתבעותהון למערק ותבו אזגדיא וחויאו למלכא
ונפק עמא ובזו ית משרית ארם והוה סאה סולתא בסלעא וסאתן סעורין בסלעא כפתגמא דיי
ומלכא מני ית גברא דסמיך על ידוהי על תרעא ודשוהי עמא בתרעא ומית כמא דמליל נביא דיי דמליל כד נחת מלכא לותיה
והוה כד מליל נביא דיי עם מלכא למימר סאתן סעורין בסלעא וסאה סולתא בסלעא יהי כעדנא הדין מחר בתרעא דשמרון
ואתיב גברא ית נביא דיי ואמר ואלו יי פתח כוין ומחית טובא מן שמיא היהי כפתגמא הדין ואמר הא את חזי בעינך ומתמן לא תיכול
והוה ליה כן ודשו יתיה עמא בתרעא ומית

ואלישע מליל עם אתתא דאחיי ית ברה למימר קומי ואזילו את ואנש ביתיך ודירי באתר דכשר למידר ארי זמין יי כפנא ואף עתיד למיתי על ארעא שבע שנין
וקמת אתתא ועבדת כפתגמא דנביא דיי ואזלת היא ואנש ביתה ואתותבת בארעא פלשתאי שבע שנין
והוה מסוף שבע שנין ותבת אתתא מארעא פלשתאי ונפקת למיקבל קדם מלכא על ביתה ועל חקלה
ומלכא מליל עם גחזי תלמידא דנביא דיי למימר אשתעי כען לי ית כל רברבתא דעבד אלישע
והוה הוא משתעי למלכא ית דאחיי ית מיתא והא אתתא דאחיי ית ברה קבלא קדם מלכא על ביתה ועל חקלה ואמר גחזי רבוני מלכא דא אתתא ודין ברה דאחיי אלישע
ושאיל מלכא לאתתא ואשתעיאת ליה ומני לה מלכא גוזא חד למימר אתיב ית כל דילה וית כל עללת חקלא מיומא דשבקת ית ארעא ועד כען
ואתא אלישע דמשק ובר הדד מלכא דארם מרע ואתחוא ליה למימר אתא נביא דיי עד הלכא
ואמר מלכא לחזאל סב בידך תקרובתא ואזיל לקדמות נביא דיי ותתבע ית פתגמא דיי מניה למימר האיחי ממרעי דין
ואזל חזאל לקדמותיה ונסיב תקרובתא בידיה וכל טוב דמשק טעון ארבעין גמלין ואתא וקם קדמוהי ואמר ברך בר הדד מלכא דארם שלחני לותך למימר האיחי ממרעי דין
ואמר ליה אלישע אזיל אמר ליה מיחא תיחי ואחזינני יי ארי ממת ימות
ואסחר ית אפוהי ואוריך עד סגי ובכא נביא דיי
ואמר חזאל מא דין רבוני בכי ואמר ארי ידענא ית דתעביד לבני ישראל בישא כרכיהון תוקיד בנורא ועולימיהון בחרבא תקטיל ועולימיהון תטרף ומעדיתיהון תבזע
ואמר חזאל ארי מה עבדך כלבא ארי יעביד פתגמא רבא הדין ואמר אלישע אחזיני יי יתך מלכא על ארם
ואזל מלות אלישע ואתא לות רבוניה ואמר ליה מה אמר לך אלישע ואמר אמר לי מחא תיחי
והוה ביומא דבתרוהי ונסיב גונבא וטבל במיא ופרס על אפוהי ומית ומלך חזאל תחותוהי
ובשנת חמש ליורם בר אחאב מלכא דישראל ויהושפט מלך שבטא דבית יהודה מלך יהורם בר יהושפט מלך יהודה
בר תלתין ותרתין שנין הוה כד מלך ותמני שנין מלך בירושלם
ואזל באורח מלכי ישראל כמא דעבדו בית אחאב ארי בת אחאב הות ליה לאיתו ועבד דביש קדם יי
ולא הוה רעוא קדם יי לחבלא ית דבית יהודה בדיל דוד עבדיה כמא דאמר ליה למתן ליה מלכו ולבנוהי כל יומיא
ביומוהי מרדו אדומאי מתחות יד אנש יהודה ואמליכו עליהון מלכא
ועבר יורם לצעיר וכל רתיכיא עמיה והוה הוא קם בליליא ומחא ית אנש אדום דמקפין ליה וית רבני רתיכיא ואפך עמא לקירווהי
ומרדו אדומאי מתחות יד אנש יהודה עד יומא הדין בכן מרדו יתבי לבנה בעדנא ההיא
ושאר פתגמי יורם וכל דעבד הלא אינון כתיבין על ספרא פתגמי יומיא למלכי דבית יהודה
ושכיב יורם עם אבהתוהי ואתקבר עם אבהתוהי בקרתא דדוד ומלך אחזיהו בריה תחותוהי
בשנת תרתא עסרי שנין ליורם בר אחאב מלכא דישראל מלך אחזיהו בר יהורם מלך שבטא דבית יהודה
בר עשרין ותרתן שנין אחזיה כד מלך ושתא חדא מלך בירושלם ושום אמיה עתליהו בת עמרי מלכא דישראל
ואזל באורח בית אחאב ועבד דביש קדם יי כבית אחאב ארי חתנא דבית אחאב הוא
ואזל עם יורם בר אחאב לאגחא קרבא עם חזאל מלכא דארם ברמות גלעד ומחו אנש ארם ית יורם
ותב יורם מלכא לאתסאה ביזרעאל מן מחתא דמחוהי אנש ארם ברמתא כד אגיח קרבא עם חזאל מלכא דארם ואחזיהו בר יהורם מלך שבטא דבית יהודה נחת למסעד ית יורם בר אחאב ביזרעאל ארי מרע הוא

ואלישע נביא קרא לחד מתלמידי נבייא ואמר ליה זריז חרצך ונסיב מנא דמשחא הדין בידך ואזיל לרמות גלעד
ותהך לתמן וחזי תמן ית יהוא בר יהושפט בר נמשי ותהך ותקימיניה מגו אחוהי ותעיל יתיה תון בגו תון
ותסב מנא דמשחא ותריק על רישיה ותימר כדנן אמר יי משחתך למהוי מלכא על ישראל ותפתח דשא ותערוק ולא תסכי
ואזל עלימא תלמידא דנביא ברמות גלעד
ואתא והא רבני חילא יתבין ואמר פתגם אית לי למללא עמך רבא ואמר יהוא למן מכולנא ואמר עמך רבא
וקם ועל לביתא ואריק משחא על רישיה ואמר ליה כדנן אמר יי אלהא דישראל משחתך למהוי מלכא על עמא דיי על ישראל
ותימחי ית בית אחאב רבונך ואתפרע פורענות דם עבדי נבייא ודמי כל עבדיא דיי מידא דאיזבל
וייבד כל בית אחאב ואשיצי לאחאב ידע מדע ואחיד ושביק בישראל
ואתן ית בית אחאב כבית ירבעם בר נבט וכבית בעשא בר אחיה
וית איזבל יכלון כלביא באחסנת יזרעאל ולית דקביר ופתח דשא וערק
ויהוא נפק לות עבדי רבוניה ואמר ליה השלם מה דין אתא שטיא הדין לותך ואמר להון אתון ידעתון ית גברא וית שועיתיה
ואמרו שקרא את אמר חוי כען לנא ואמר כדין וכדין אמר לי למימר כדנן אמר יי משחתך למהוי מלכא על ישראל
ואוחיאו ונסיבו גבר לבושיה ושויאו תחותוהי לדרג שעיא ותקעו בשופר ואמרו מלך יהוא
ומריד יהוא בר יהושפט בר נמשי על יורם ויורם הוה נטיר ברמות גלעד הוא וכל ישראל מן קדם חזאל מלכא דארם
ותב יהורם מלכא לאתסאה ביזרעאל מן מחתא דמחוהי אנש ארם כד אגיח קרבא עם חזאל מלכא דארם ואמר יהוא אם רעות נפשכון לא יפוק משיזבא מן קרתא למיזל לחואה ביזרעאל
ורכב יהוא ואזל ליזרעאל ארי יורם שכיב תמן ואחזיה מלכא שבטא דבית יהודה נחת למסעד ית יורם
וסכואה קאים על מגדלא ביזרעאל וחזא ית משרית יהוא במיתוהי ואמר משרית אנא חזי ואמר יהורם דבר רכבא ושלח לקדמותהון ויימר השלם
ואזל רכיב סוסיא לקדמותיה ואמר כדנן אמר מלכא השלם ואמר יהוא מה לך ולשלם אסתחר לאחורי וחוי סכואה למימר אתא אזגדא עד לותהון ולא תב
ושלח רכיב סוסיא תנינא ואתא לותהון ואמר כדנן אמר מלכא השלם ואמר יהוא מה לך ולשלם אסתחר לאחורי
וחוי סכואה למימר אתא עד לותהון ולא תב ודברא כדברא דיהוא בר נמשי ארי בניח מדבר
ואמר יהורם אזדרז וטקיס רתיכיה ונפק יהורם מלכא דישראל ואחזיהו מלך שבטא דבית יהודה גבר ברתיכיה ונפקו לקדמות יהוא ואשכחוהי באחסנת חקל נבות יזרעאלה
והוה כד חזא יהורם ית יהוא ואמר השלם יהוא ואמר מה השלם עד טעות איזבל אמך וחרשהא סגיאין
ואתחזר יהורם לאחורוהי ואפך ואמר לאחזיהו ניכלא אחזיה
ויהוא מלא ידיה בקשתא ומחא ית יהורם בין דרעוהי ונפק גירא מלביה וכרע ברתיכיה
ואמר לבדקר גבריה סב רמיהי באחסנת חקל נבות יזרעאלה ארי דכיר אנא ואת כד הוינא רכיבין זוגא חד אזלין בתר אחאב אבוהי ומן קדם יי אתנטל עלוהי ית מטל נבואתא הדין
אם לא ית דמי נבות וית דמי בנוהי גלן קדמי בקריב אמר יי ואשלם לך באחסנתא הדא אמר יי וכען סב רמיהי באחסנתא כפתגמא דיי
ואחזיה מלכא שבטא דבית יהודה חזא ואפך באורח בית גניא ורדף בתרוהי יהוא ואמר אף יתיה מחוהי ברתיכא במסקנא דגור עם יבלעם ואפך למגדו ומית תמן
ואחיתו יתיה עבדוהי לירושלם וקברו יתיה בקבורתיה עם אבהתוהי בקרתא דדוד
ובשנת חדא עשרי שנין ליורם בר אחאב מלך אחזיה על דבית יהודה
ואתא יהוא ליזרעאל ואיזבל שמעת וכחלת בצרידא עינהא ותקנת ית רישה ואסתכיאת מן חרכא
ויהוא על בתרעא ואמרת השלם זמרי קטיל רבוניה
וזקף אפוהי לחרכא ואמר מן הכא מן ואסתכיאו לותיה תרין תלתא גוזאין
ואמר מגרוהא ומגרוהא ונדא מדמה על כותלא ועל סוסותא ודשוה
ועל ואכל ושתי ואמר סעדו כען ית ארורתא הדא וקברוהא ארי בת מלכא היא
ואזלו למקברה ולא אשכחו בה אלהין גולגלתא ורגליא ופסת ידא
ותבו וחויאו ליה ואמר פתגמא דיי הוא דמליל ביד עבדיה אליהו דמן תושב למימר באחסנת יזרעאל ייכלון כלביא ית בסרא דאיזבל
ותהי נבילתא דאיזבל כזבל מבדר על אפי חקלא באחסנת יזרעאל דלא יימרון דא איזבל

ולאחאב שבעין בנין בשמרון וכתב יהוא אגרן ושדר לשמרון לרברבי יזרעאל סביא ולתורבניא דאחאב למימר
וכען כמיתא אגרתא הדין לותכון ועמכון בני רבוניכון ועמכון רתיכין וסוסון וקרוין כריכן ומאני זינא
ותחזון דתקין ודכשר מבני רבונכון ותשוון על כורסי מלכותא דאבוהי ותגיחון קרב על בית רבונכון
ודחילו לחדא לחדא ואמרו הא תרין מלכיא לא יכילו למיקם קדמוהי ואכדין נקום אנחנא
ושלח דממנא על ביתא ודממנא על קרתא וסביא ותורביניא לות יהוא למימר עבדך אנחנא וכל דתימר לנא נעביד לא נמליך גבר דתקין בעינך עביד
וכתב להון אגרתא תנינות למימר אם דילי אתון ומני אתון מקבלין סבו ית רישי גברי בני רבונכון ותיתון לותי כעדנא הדין מחר ליזרעאל ובני מלכא שבעין גברא ית רברבי קרתא מרבן יתהון
והוא כמיתי אגרתא לותהון ודברו ית בני מלכא ונכיסו שבעין גברא ושויאו ית רישהו בסליא ושדרינון לותיה ליזרעאל
ואתא אזגדא וחוי ליה למימר איתיאו רישי בני מלכא ואמר שוו יתהון תרין דגורין במעלנא דתרעא עד צפרא
והוה בצפרא ונפק וקם ואמר לכל עמא זכאין אתון הא אנא מרדית על רבוני וקטלתיה ומן קטל ית כל אלין
דעו כען ארי לא יבטל מפתגמא דיי דמליל יי על בית אחאב ויי קים ית דמליל ביד עבדיה אליהו
ומחא יהוא ית כל דאשתארו לבית אחאב ביזרעאל וכל רברבוהי וקריבוהי וחברוהי עד דלא אשתאר ליה משיזיב
וקם ואתא ואזל לשמרון הוא בית כנישת רעיא באורחא
ויהוא אשכח ית אמי אחזיה מלך שבטא דבית יהודה ואמר מן אתון ואמרו אחי אחזיהו אנחנא ונחתנא למסעד שלם בני מלכא ובני מלכתא
ואמר אחודינון כד חיין ואחדונון כד חיין ונכוסונון לגו בית כנשתא ארבעין ותרין גברא ולא אשתאר אנש מנהון
ואזל מתמן ואשכח ית יהונדב בר רכב לקדמותיה וברכיה ושאיל בשלמיה ואמר ליה האית לבך כשר כמא דלבי עם לבך ואמר יהונדב אית ואית הב ית ידך ויהב ידיה ואסקיה לותיה לרתיכא
ואמר איתא עמי וחזי בקנאתי דאנא מקנא קדם יי ואחיתו יתיה ברתיכיה
ואתא לשמרון ומחא ית כל דאשתארו לאחאב בשמרון עד די שיציה כפתגמא דיי דמליל עם אליהו
וכנש יהוא ית כל עמא ואמר להון אחאב פלח ית בעלא זעיר יהוא יפלחיניה סגי
וכען כל נביי בעלא וכל פלחוהי וכל כומרוהי זמינו לי אנש לא ישגי ארי דבח רב לי לבעלא כל דישגי לא יתקים ויהוא עבד בחוכמא בדיל לאבדא ית פלחי בעלא
ואמר יהוא זמינו כנשתא לבעלא וזמינו
ושלח יהוא בכל ישראל ואתו כל פלחי בעלא ולא אשתאר אנש דלא אתא ועלו לבית בעלא ואתמלי בית בעלא ספא בספא
ואמר לדממנא על קומטריא אפיק לבושא לכל פלחי בעלא ואפיק להון לבושא
ואתא יהוא ויהונדב בר רכב לבית בעלא ואמר לפלחי בעלא בלושו וחזו דלמא אית בא עמכון מעבדיא דיי אלהין פלחי בעלא בלחודיהון
ואתו למעבד נכסת קודשין ועלון ויהוא מני ליה בברא תמנין גברא ואמר גברא דישתיזיב מן גברא דאנא מעיל על ידיכון נפשיה חלף נפשיה
והוה כד שיצי למעבד עלתא ואמר יהוא לרהטיא ולגבריא עולו מחונון אנש לא יפוק ומחונון לפתגם דחרב ורמו רהטיא וגבריא קטילין ואזלו עד קרית בית בעלא
ואפיקו ית קמת בית בעלא ואוקידוה
ותרעו ית קמת בעלא ותרעו ית בית בעלא ושויוהא לבית מפקת אנשא עד יומא דין
ושיצי יהוא ית בעלא מישראל
לחוד בחובי ירבעם בר נבט דחייב ית ישראל לא סטא יהוא מבתריהון אשתעביד לעגלי דהבא די בבית אל ודי בדן
ואמר יי ליהוא חלף דאתקינתא למעבד דכשר קדמי ככל דברעותי עבדתא לבית אחאב בנין רביעין יתבון לך על כורסי מלכותא דישראל
ויהוא לא נטר למהך באוריתא דיי אלהא דישראל בכל לביה לא סטא מעל חובי ירבעם דחיב ית ישראל
ביומיא האינון שרי רוגזא דיי למתקף בישראל ומחנון חזאל בכל תחום ארעא דישראל
מן ירדנא מדנח שמשא ית כל ארעא גלעד שבטא גד ושבטא ראובן ושבטא דמנשה מערוער דעל כיף נחלא דארנון וארעא גלעד ומתנן
ושאר פתגמי יהוא וכל דעבד וגבורתיה הלא אינון כתיבין על ספר פתגמי יומיא למלכי ישראל
ושכב יהוא עם אבהתוהי וקברו יתיה בשמרון ומלך יהואחז בריה תחותוהי
ויומיא דמלך יהוא על ישראל עסרין ותמני שנין בשמרון

ועתליה אמיה דאחזיה חזת ארי מית ברה וקמת ואבדת ית כל זרעא דמלכותא
ונסיבת יהושבע בת מלכא יורם אחתיה דאחזיה ית יואש בר אחזיה וגנבת יתיה מגו בני מלכא דמתקטלין ואטמרת יתיה וית מנקתיה באידרון בית ערסתא ואטמרו יתיה מן קדם עתליה ולא אתקטיל
והוה עמה בבית מקדשא דיי מטמר שית שנין ועתליה מלכת על ארעא
ובשתא שביעתא שלח יהוידע ודבר ית רבני מאותא לגבריא ולרהטיא ואעיל יתהון לותיה לבית מקדשא דיי וגזר להון קים ואומי יתהון בבית מקדשא דיי ואחזי יתהון ית בר מלכא
ופקדינון למימר דין פתגמא דתעבדון תלתא מנכון עלי שבא ונטרי מטרת בית מלכא
ותלתא בתרע גבריא ותלתא בתרעא דבתרוהי תרע רהטיא ותטרון ית מטרת ביתא מדאשתלי
ותרין חולקין בכון כל נפקי שבא ותטרון ית מטרת בית מקדשא דיי על מלכא
ותקפון על מלכא סחור סחור גבר וזיניה בידיה ודיעול לגו מן סדרא יתקטיל והוו עם מלכא במפקיה ובמיעליה
ועבדו רבני מאותא ככל דפקיד יהוידע כהנא ודברו גבר ית גברוהי עלי שבתא עם נפקי שבתא ואתו לות יהוידע כהנא
ויהב יהוידע כהנא לרבני מאותא ית מורניתא וית שלטיא די למלכא דוד די בבית מקדשא דיי
וקמו רהטיא גבר וזיניה בידיה מעיבר ביתא מימינא עד עיבר ביתא מסמלא למדבחא ולבית כפורי על מלכא סחור סחור
ואפיק ית בר מלכא ויהב עלוהי ית כלילא וית סהדותא ואמליכו יתיה ומשחוהי וטפחו יד ואמרו יצלח מלכא
ושמעת עתליה ית קל דרקדנין עמא ואתת לות עמא לבית מקדשא דיי
וחזת והא מלכא קאים על אסטונא כהלכתא ורברביא עמיה וחצוצרתא קדם מלכא וכל עמא דארעא חדן ותקעין בחצוצרתא ובזעת עתליה ית לבושהא וקרת מירדא מירדא
ופקיד יהוידע כהנא ית רבני מאותא דממנן על חילא ואמר להון אפיקו יתה לגיו מן סדרא ודייעול בתרהא יתקטיל בחרבא ארי אמר כהנא לא תתקטיל בבית מקדשא דיי
ושויאו לה אתרא ועלת באורח מעלנא דסוסיא לבית מלכא ואתקטלת תמן
וגזר יהוידע ית קימא בין מימרא דיי ובין מלכא ובין עמא למהוי לעם משמש קדם יי בין מלכא ובין עמא
ועלו כל עמא דארעא לבית בעלא וסתרוהי וית אגורוהי וית צלמוהי תבירו יאות וית מתן כומריא דבעלא קטלו קדם אגורא ומני כהנא מטרן על בית מקדשא דיי
ודבר ית רבני מאותא וית גבריא וית רהטיא וית כל עמא דארעא ואחיתו ית מלכא מבית מקדשא דיי ועלו באורח תרע רהטיא דבית מלכא ויתיב על כורסי מלכיא
וחדי כל עמא דארעא וקרתא שדוכת וית עתליה קטלו בחרבא בית מלכא

בר שבע שנין יהואש כד מלך
בשנת שבע ליהוא מלך יהואש וארבעין שנין מלך בירושלם ושום אימה צביה מבאר שבע
ועבד יהואש דכשר קדם יי כל יומוהי כמא דאלפיה יהוידע כהנא
לחוד במתא לא עטרא עד כען עמא מדבחין ומסקין בוסמין על במתא
ואמר יהואש לכהניא כל כסף קודשיא דמתעל לבית מקדשא דיי כסף תקליא דעבר על מנין גבריא כסף פורקן נפשתא דמתן גבר פורקן נפשיה אף כל כסף דמתנדב גבר בלביה לאיתאה לבית מקדשא דיי
יסבון להון כהניא גבר מן מכריה ואינון יתקפון ית בדקא דביתא לכל אתר די ישתכח תמן בדקא
והוה בשנת עסרין ותלת שנין למלכא יהואש לא תקיפו כהניא ית בדקא דביתא
וקרא מלכא יהואש ליהוידע כהנא ולכהניא ואמר להון מא דין ליתכון מתקפין ית בדקא דביתא וכען לא תסבון כספא מן מכריכון ארי לבדקא דביתא תתנוניה
ואיטפסו כהניא בדיל דלא למסב כספא מן עמא ובדיל דלא לתקפא ית בדקא דביתא
ונסיב יהוידע כהנא ארונא חד ונקב חורא בדשיה ויהב יתיה בסטר מדבחא מימינא במיעל גברא לבית מקדשא דיי ויהבון תמן כהניא אמרכליא ית כל כספא דמתעל לבית מקדשא דיי
והוה כד חזו ארי סגי כספא בארונא וסליק ספרא דמלכא וכהנא רבא וצרו ומנו ית כספא דאשתכח בית מקדשא דיי
ויהבין ית כספא דמטקס על ידי עבדי עבידא די ממנן על בית מקדשא דיי ומפקין לנגרי אעיא ולארדיכליא דעבדין בית מקדשא דיי
ולארגובליא ולפסלי אבניא ולמזבן אעין ואבנין פסילן לתקפא ית בדקא בית מקדשא דיי ולכל דיפוק על ביתא לתקפותיה
ברם לא מתעביד בית מקדשא דיי קולין דכסף מזמריא ומני מזרקיא חצוצרתא כל מאני דהבא ומאני כספא מן כספא דמתעל לבית מקדשא דיי
ארי לעבדי עבידתא יהבין ליה ומתקפין ביה ית בית מקדשא דיי
ולא מחשבין עם גבריא די יהבין ית כספא על ידיהון למתן לעבדי עבידתא ארי בהימנותא אינון עבדין
כסף אשמא וכסף חטותא לא מתעל לבית מקדשא דיי לכהניא יהבין ליה
בכן סליק חזאל מלכא דארם ואגיח קרבא על גת וכבשה ושוי חזאל אפוהי למיסק לירושלם
ונסב יהואש מלך שבטא דבית יהודה ית כל קודשיא די אקדישו יהושפט ויהורם ואחזיהו אבהתוהי מלכיא דבית יהודה וית קודשוהי וית כל דהבא דאשתכח באוצרי בית מקדשא דיי ובית גנזי מלכא ושדר לחזאל מלכא דארם ואסתלק מעל ירושלם
ושאר פתגמי יואש וכל דעבד הלא אינון כתיבין על ספר פתגמי יומיא למלכי דבית יהודה
וקמו עבדוהי ומרדו מירדא ומחו ית יואש בית מלו דנחת לסלא
ויוזכר בר שמעת ויהוזבד בר שמר עבדוהי מחוהי וקטלוהי וקברו יתיה עם אבהתוהי בקרתא דדוד ומלך אמציה בריה תחותוהי

בשנת עסרין ותלת שנין ליואש בר אחזיה מלך שבטא דבית יהודה מלך יהואחז בר יהוא על ישראל בשמרון שבע עסרי שנין
ועבד דביש קדם יי ואזל בתר חובי ירבעם בר נבט דחייב ית ישראל לא סטא מנהון
ותקיף רוגזא דיי בישראל ומסרינון ביד חזאל מלכא דארם וביד בר הדר בר חזאל כל יומיא
וצלי יהואחז קדם יי וקביל צלותיה יי ארי גלי קדמוהי דוחקא דישראל ארי דחק יתהון מלכא דארם
ויהב יי לישראל פריק ונפקו מתחות ית אנש ארם ויתיבו בני ישראל בקרויהון כמאתמלי ומדקדמוהי
ברם לא סטו מחובי ירבעם דחייב ית ישראל בהון אזלו ואף אשירתא קמת בשמרון
ארי לא אשאר ליהואחז עם אלהין חמשין פרשין ועסר רתיכין ועסרא אלפין גבר רגלין ארי אבדינון מלכא דארם ושוינון כעפרא לדיש
ושאר פתגמי יהואחז וכל דעבד וגבורתיה הלא אינון כתיבין על ספר פתגמי יומיא למלכי ישראל
ושכיב יהואחז עם אבהתוהי וקברוהי בשמרון ומלך יואש בריה תחותוהי
בשנת תלתין ושבע שנין ליואש מלך שבטא דבית יהודה מלך יהואש בר יהואחז על ישראל בשמרון שית עסרי שנין
ועבד דביש קדם יי לא סטא מכל חובי ירבעם בר נבט דחיב ית ישראל בהון אזל
ושאר פתגמי יואש וכל דעבד וגבורתיה דאגיח עם אמציה מלך שבטא דבית יהודה הלא אינון כתיבין על ספר פתגמי יומא למלכי ישראל
ושכיב יואש עם אבהתוהי וירבעם יתיב על כורסיה ואתקבר יואש בשמרון עם מלכי ישראל
ואלישע מרע ית מרעיה דימות ביה ונחת לותיה יואש מלכא דישראל ובכא על אפוהי ואמר רבי רבי דטב ליה לישראל בצלותיה מרתיכין ומפרשין
ואמר ליה אלישע סב קשתא וגרריא ונסיב לותיה קשתא וגרריא
ואמר למלכא דישראל אחית ידך על קשתא ואחית ידיה ושוי אלישע ידוהי על ידי מלכא
ואמר פתח כון למדינחא ופתח ואמר אלישע שדי ושדא ואמר הדין גירא יתעביד לנא פורקנא מן קדם יי והדין גירא יתעביד לנא נצחנא באנש ארם ותמחי ית אנש ארם באפיק עד דישתיצון
ואמר סב גרריא ונסיב ואמר למלכא דישראל מחי לארעא ומחא תלת זמנין ופסק
ורגיז עלוהי נביא דיי ואמר הוה חזי לך לממחי חמש או שית זמנין בכן פון מחיתא ית אנש ארם עד שיציותא וכען תלת זמנין תמחי ית אנש ארם
ומית אלישע וקברוהי ומשרית מואב עלת בארעא במיעל שתא
והוה עד דאינון קברין גברא והא חזו ית משריתא ורמו ית גברא בקברא דאלישע ואזל וקריב גברא בגרמי דאלישע וחיא וקם על רגלוהי
וחזאל מלכא דארם דחק ית ישראל כל יומי יהואחז
וחס יי עליהון ורחם עליהון ואתפני במימריה לאוטבא להון בדיל קימיה דעם אברהם יצחק ויעקב ולא אבה לחבלותהון ולא אגלינון מארע בית שכינתיה עד כען
ומית חזאל מלכא דארם ומלך בר הדד בריה תחותוהי
ותב יהואש בר יהואחז ונסיב ית קירויא מיד בר הדד בר חזאל די נסיב מן יהואחז אבוהי בקרבא תלת זמנין מחהי יואש ואתיב ית קירוי ישראל

בשנת תרתין ליואש בר יהואחז מלכא דישראל מלך אמציה בר יואש מלך שבטא דבית יהודה
בר עסרין וחמש שנין הוה כד מלך ועסרין ותשע שנין מלך בירושלם ושום אמיה יהועדן מן ירושלם
ועבד דכשר קדם יי לחוד לא כדוד אבוהי ככל דעבד יואש אבוהי עבד
לחוד במתא לא עטרא עד כען עמא מדבחין ומסקין בוסמין על במתא
והוה כד תקיפת מלכותא בידיה וקטל ית עבדוהי די קטלו ית מלכא אבוהי
וית בני קטליא לא קטל כמא דכתיב בספר אוריתא דמשה דפקיד יי למימר לא יומתו אבהן על פום בנין ובנין לא יומתון על פום אבהן אלהין אנש בחוביה ימות
הוא מחא ית אנש אדום בגי מלח עסרא אלפין וכבש ית כרכא בקרבא וקרא ית שמה יקתאל עד יומא הדין
בכן שלח אמציה אזגדין לות יהואש בר יהואחז בר יהוא מלכא דישראל למימר איתא נקביל אפין בקרבא
ושלח יהואש מלכא דישראל לות אמציה מלך שבטא דבית יהודה למימר חוחא די בלבנן שלח לארזא די בלבנן למימר הב ית ברתך לברי לאתו ועברת חיות ברא די בלבנן ודשת ית חוחא
מימחא מחיתא ית אנש אדום וראים עלך לבך אתיקר ותיב בביתך ולמא את מתגרי בבישתא ותתקטיל את ודבית יהודה עמך
ולא קבל אמציהו וסליק יהואש מלכא דישראל ואקבילו אפיהון בקרבא הוא ואמציהו מלך שבטא דבית יהודה בבית שמש די לשבטא דיהודה
ואתברו אנש יהודה קדם ישראל ואפיכו גבר לקירווהי
וית אמציהו מלך שבטא דבית יהודה בר יהואש בר אחזיה אחד יהואש מלכא דישראל בבית שמש ואתו לירושלם ופרץ בשורא דירושלם בתרע שבטא דאפרים עד תרע זויתא ארבע מאה אמין
ונסיב ית כל דהבא וכספא וית כל מניא דאשתכחו בית מקדשא דיי ובגנזי בית מלכא וית בני רברביא ותב לשמרון
ושאר פתגמי יהואש די עבד וגבורתיה ודאגיח עם אמציה מלך שבטא דבית יהודה הלא אינון כתיבין על ספר פתגמי יומיא למלכי ישראל
ושכיב יהואש עם אבהתוהי ואתקבר בשמרון עם מלכי ישראל ומלך ירבעם בריה תחותוהי
וחיא אמציהו בר יואש מלך שבטא דבית יהודה בתר דמית יהואש בר יהואחז מלכא דישראל חמש עסרי שנין
ושאר פתגמי אמציה הלא אינון כתיבין על ספר פתגמי יומיא למלכיא דבית יהודה
ומרדו עלוהי מירדא בירושלם ואפיך ללכיש ושלחו בתרוהי ללכיש וקטלוהי תמן
ונטלו יתיה על סוסותא ואתקבר בירושלם עם אבהתוהי בקרתא דדוד
ודברו כל עמא דיהודה ית עזריה והוא בר שית עסרי שנין ואמליכו יתיה תחות אבוהי אמציהו
הוא בנא ית אילת ואתיבה לבית יהודה בתר דשכיב מלכא עם אבהתוהי
בשנת חמש עסרי שנין לאמציה בר יואש מלך שבטא דבית יהודה מלך ירבעם בר יואש מלכא דישראל בשמרון ארבעין וחדא שנין
ועבד דביש קדם יי לא סטא מכל חובי ירבעם בר נבט דחיב ית ישראל
הוא אתיב ית תחום ישראל ממעלנא דחמת עד ימא דמישרא כמא דמליל יי אלהא דישראל די מליל ביד עבדיה יונה בר אמתי נביא די מגת חפר
ארי גלי קדם יי שעבודא דישראל תקיף לחדא ואינון מטלטלין ושביקין ולית דסעיד לישראל
ולא הוה רעוא קדם יי למימחי ית שמא דישראל מתחות שמיא ופרקינון על ידי ירבעם בר יואש
ושאר פתגמי ירבעם וכל דעבד וגבורתיה דאגיח ודאתיב ית דמשק וית חמת לדבית יהודה בישראל הלא אינון כתיבין על ספר פתגמי יומיא למלכי ישראל
ושכיב ירבעם עם אבהתוהי עם מלכי ישראל ומלך זכריה בריה תחותוהי

בשנת עשרין ושבע שנין לירבעם מלכא דישראל מלך עזריה בר אמציה מלך שבטא דבית יהודה
בר שית עסרי שנין הוה כד מלך וחמשין ותרתין שנין מלך בירושלם ושום אמיה יכליה מירושלם
ועבד דכשר קדם יי ככל דעבד אמציה אבוהי
לחוד במתא לא עטרא עד כען עמא מדבחין ומסקין בוסמא על במתא
ואיתי יי מכתש על מלכא והוה סגיר על יום מותיה ויתיב בר מן ירושלם ויותם בר מלכא ממנא על ביתא דאין ית עמא דארעא
ושאר פתגמי עזריהו וכל די עבד הלא אינון כתיבין על ספר פתגמי יומיא למלכי דבית יהודה
ושכיב עזריה עם אבהתוהי וקברו יתיה עם אבהתוהי בקרתא דדוד ומלך יותם בריה תחותוהי
בשנת תלתין ותמני שנין לעזריה מלך שבטא דבית יהודה מלך זכריהו בר ירבעם על ישראל בשמרון שתא ירחין
ועבד דביש קדם יי כמא דעבדו אבהתוהי לא סטא מחובי ירבעם בר נבט דחיב ית ישראל
ומרד עלוהי שלם בר יבש ומחהי קדם עמא וקטליה ומלך תחותוהי
ושאר פתגמי זכריה הא אינון כתיבין על ספר פתגמי יומיא למלכי ישראל
הוא פתגמא דיי די מליל עם יהוא למימר בנין רביעאין יתבון לך על כורסי מלכותא דישראל והוה כן
שלום בר יבש מלך בשנת תלתין ותשע שנין לעזיה מלך שבטא דבית יהודה ומלך ירח יומין בשמרון
וסליק מנחם בר גדי מתרצה ואתא לשמרון ומחא ית שלום בר יבש בשמרון וקטליה ומלך תחותוהי
ושאר פתגמי שלום ומירדיה די מרד הא אינון כתיבין על ספרי פתגמי יומיא למלכי ישראל
בכן מחא מנחם ית תפסח וית כל די בה וית תחומהא מתרצה ארי לא פתחת תרעהא לאשלמא ומחא וית כל מעדיתהא בזע
בשנת תלתין ותשע שנין לעזריה מלך שבטא דבית יהודה מלך מנחם בר גדי על ישראל עסר שנין בשמרון
ועבד דביש קדם יי לא סטא מעל חובי ירבעם בר נבט דחיב על ישראל כל יומוהי
אתא פול מלכא דאתור על ארעא ויהב מנחם לפול אלף ככרין דכסף לאשלמא ידוהי עמיה לאתקפא מלכותא בידיה
ורמא מנחם ית כספא על ישראל ועל כל גברי חילא למתן למלכא דאתור חמשין סלעין דכסף לגברא חד ותב מלכא דאתור ולא אנזיק תמן בארעא
ושאר פתגמי מנחם וכל די עבד הלא אינון כתיבין על ספר פתגמי יומיא למלכי ישראל
ושכיב מנחם עם אבהתוהי ומלך פקחיה בריה תחותוהי
בשנת חמשין שנין לעזריה מלך שבטא דבית יהודה מלך פקחיה בר מנחם על ישראל בשמרון תרתין שנין
ועבד דביש קדם יי לא סטא מחובי ירבעם בר נבט דחייב ית ישראל
ומרד עלוהי פקח בר רמליהו גבריה ומחהי בשמרון באידרון בית מלכא ית ארגוב וית אריא ועמיה חמשין גברא מבני גלעדאי וקטליה ומלך תחותוהי
ושאר פתגמי פקחיה וכל די עבד הא אינון כתיבין על ספר פתגמי יומיא למלכי ישראל
בשנת חמשין ותרתין שנין לעזריה מלך שבטא דבית יהודה מלך פקח בר רמליהו על ישראל בשמרון עסרין שנין
ועבד דביש קדם יי לא סטא מן חובי ירבעם בר נבט דחיב ית ישראל
ביומי פקח מלכא דישראל אתא תגלת פלאסר מלכא דאתור ושבא ית עיון וית אבל בית מעכא וית ינוח וית קדש וית חצור וית גלעדא וית גלילא כל ארעא שבט נפתלי ואגלינון לאתור
ומרד מירדא הושע בר אלה על פקח בר רמליהו ומחהי וקטליה ומלך תחותוהי בשנת עסרין ליותם בר עזיה
ושאר פתגמי פקח וכל די עבד הא אינון כתיבין על ספר פתגמי יומיא למלכי ישראל
בשנת תרתין לפקח בר רמליהו מלכא דישראל מלך יותם בר עזיהו מלך שבטא דבית יהודה
בר עשרין וחמש שנין הוה כד מלך ושית עשרי שנין מלך בירושלם ושום אמיה ירושא בת צדוק
ועבד דכשר קדם יי ככל דעבד עזיה אבוהי עבד
לחוד במתא לא עטרא עד כען עמא מדבחין ומסקין בוסמיא על במתא הוא בנא ית תרע בית מקדשא דיי עלאה
ושאר פתגמי יותם וכל די עבד הלא אינון כתיבין על ספר פתגמי יומיא למלכי דבית יהודה
ביומיא האינון שרי יי לגראה בדבית יהודה רצין מלכא דארם וית פקח בר רמליהו
ושכיב יותם עם אבהתוהי ואתקבר עם אבהתוהי בקרתא דדוד אבוהי ומלך אחז בריה תחותוהי

בשנת שבע עסרי שנין לפקח בר רמליהו מלך אחז בר יותם מלך שבטא דבית יהודה
בר עשרין שנין אחז כד מלך ושית עסרי שנין מלך בירושלם ולא עבד דכשר קדם יי אלהיה כדוד אבוהי
ואזל באורח מלכי ישראל ואף ית בריה אעבר בנורא כתועבת עממיא דתריך יי יתהון מן קדם בני ישראל
ודבח ואסיק בוסמין על במתא ועל רמתא ותחות כל אילן עבוף
בכן סליק רצין מלכא דארם ופקח בר רמליהו מלכא דישראל לירושלם לאגחא קרבא וצרו על אחז ולא יכילו לאגחא
בעדנא ההיא אתיב רצין מלכא דארם ית אילת לארם ותריך ית יהודאי מאילת וארמאי אתו לאילת ויתיבו תמן עד יומא הדין
ושלח אחז אזגדין לות תגלת פלסר מלכא דאתור למימר עבדך וברך אנא סק ופרוקני מיד מלכא דארם ומיד מלכא דישראל דקמו עלי
ונסיב אחז ית כספא וית דהבא דאשתכח בבית מקדשא דיי ובאוצרי בית מלכא ושדר למלכא דאתור שוחדא
וקביל מניה מלכא דאתור וסליק מלכא דאתור על דמשק ואחדה ואגלי עמא די בה לקירינא וית רצין קטל
ואזל מלכא אחז לקדמות תגלת פלאסר מלכא דאתור לדומשק וחזא ית מדבחא די בדמשק ושדר מלכא אחז לות אוריה כהנא ית דמות מדבחא וית טיקוסיה לכל עובדוהי
ובנא אוריה כהנא ית מדבחא ככל דשלח מלכא אחז מדמשק כן עבד אוריה כהנא עד דאתא מלכא אחז מדמשק
ואתא מלכא מדמשק וחזא מלכא ית מדבחא וקריב מלכא על מדבחא ואסיק עלוהי
ואסיק ית עלתיה וית מנחתיה ונסיך ית נסכיה וזרק ית דם נכסת קודשיא די ליה על מדבחא
וית מדבחא דנחשא די קדם יי וקריב מן קדם ביתא מבין מדבחא ומבין בית מקדשא דיי ויהב יתיה על צידא דמדבחא צפונא
ופקיד מלכא אחז ית אוריה כהנא למימר על מדבחא רבא אסיק ית עלת צפרא וית מנחת רמשא וית עלת מלכא וית מנחתיה וית עלת כל עמא דארעא ומנחתהון ונסכיהון וכל דם עלתא וכל דם נכסת קודשיא עלוהי תזרוק ומדבחא דנחשא יהי לי לבקרא
ועבד אוריה כהנא ככל דפקיד מלכא אחז
וקציץ מלכא אחז ית גדנפי בסיסיא ואעדי מנהון ית כיורא וית ימא אחית מעל תוריא דנחשא דתחותוהי ויהב יתיה על רצפת אבניא
וית טיקוס שבתא די בנו בביתא וית מעלנא דמלכא בראה אסחר לבית מקדשא דיי מן קדם מלכא דאתור
ושאר פתגמי אחז דעבד הלא אינון כתיבין על ספר פתגמי יומיא למלכיא דבית יהודה
ושכיב אחז עם אבהתוהי ואתקבר עם אבהתוהי בקרתא דדוד ומלך חזקיהו בריה תחותוהי

בשנת תרתי עסרי לאחז מלך שבטא דבית יהודה מלך הושע בר אלה בשומרון על ישראל תשע שנין
ועבד דביש קדם יי לחוד לא כמלכי ישראל דהוו קדמוהי
עלוהי סליק שלמנאסר מלכא דאתור והוה ליה הושע עבדא ואתיב ליה תקרובתא
ואשכח מלכא דאתור בהושע מירדא די שלח אזגדין לות סוא מלכא דמצרים ולא אסיק תקרובתא למלכא דאתור כשנא בשנא ואחדיה מלכא דאתור ואסריה בבית אסירי
וסליק מלכא דאתור בכל ארעא וסליק לשמרון וצר עלה תלת שנין
בשתא תשיעתא להושע כבש מלכא דאתור ית שמרון ואגלי ית ישראל לאתור ואותיב יתהון בחלח ובחבור נהר גוזן וקירוי מדי
והוה כד חבו בני ישראל קדם יי אלההון דאסיק יתהון מארעא דמצרים מתחות יד פרעה מלכא דמצרים ודחילו טעות עממיא
ואזלו בגזירת עממיא דתריך יי מן קדם בני ישראל ומלכי ישראל דעבדו
ואמרו בני ישראל מלין דלא כשרין קדם יי אלההון ובנו להון במן בכל קרויהון ממגדל תקיף עד קירוין כריכן
ואקימו להון קמן ואשירין על כל רמא מנטלא ותחות כל אילן עבוף
ואסיקו בוסמין תמן על כל במתא בעממיא דאגלי יי מן קדמיהון ועבדו קדמוהי פתגמין בישין לארגזא קדם יי
ופלחו ית בעליא די אמר יי להון לא תעבדון ית פתגמא הדין
ואסהיד יי בישראל וביהודה ביד כל ספר כל מילף למימר תובו מאורחתכון בישתא וטרו פקודי וקימי ככל אוריתא דפקדית ית אבהתכון ודשלחית לותכון ביד עבדי נבייא
ולא קבילו ואקשיאו ית קדלהון כקדלא דאבהתהון דלא הימנו במימרא דיי אלההון
וקצו בקימוהי ובגזירתיה די גזר עם אבהתהון ובסהדותיה דאסהיד בהון וטעו בתר טעותא והוו ללמא ובתר עממיא די בסחרניהון די פקיד יי יתהון בדיל דלא למעבד כותהון
ושבקו ית כל פקודיא דיי אלההון ועבדו להון מתכא תרין עגלין ועבדו אשירתא וסגידו לכל חילי שמיא ופלחו ית בעלא
ואעברו ית בניהון וית בנתיהון בנורא וקסמו קסמין ונחישו וחשיבו למעבד דביש קדם יי לארגזא קדמוהי
והוה רגז מן קדם יי לחדא בישראל ואגלינון מארעא בית שכינתיה לא אשתאר לחוד שבטא דבית יהודה בלחודוהי
אף דבית יהודה לא נטרו ית פקודיא דיי אלההון ואזלו בגזירת ישראל דעבדו
וקץ יי בכל זרעא דישראל וענינון ומסרינון ביד בזוזין עד דאגלינון מאתר בית שכנתיה
ארי אתפליגו בית ישראל על דבית יהודה ואמליכו ית ירבעם בר נבט ואטעי ירבעם ית ישראל מבתר פולחנא דיי וחיבינון חובא רבא
ואזלו בני ישראל בכל חובי ירבעם דעבד לא סטו מנה
עד דאגלי יי ית ישראל מארעא בית שכנתיה כמא דמלל ביד כל עבדוהי נבייא וגלו ישראל מעל ארעהון לאתור עד יומא הדין
ואייתי מלכא דאתור מבבל ומכותה ומעוה ומחמת ומספרוים ואותיב בקירוי שמרון חלף בני ישראל ויריתו ית שמרון ויתיבו בקירוהא
והוה בשריות למיתבהון תמן לא הוו דחלין מן קדם יי וגרי יי בהון ית אריותא והוו קטלין בהון
ואמרו למלכא דאתור למימר עממיא דאגליתא ואותבתא בקירוי שמרון לא הוו ידעין ית דין אלהא דארעא וגרי בהון ית אריותא והא אינון מקטלין יתהון בדלית אינון ידעין ית דין אלהא דארעא
ופקיד מלכא דאתור למימר אובילו לתמן חד מכהניא דאגלתינון מתמן ויזלון ויתבון תמן וילפון ית די אלהא דארעא
ואתא חד מכהניא דאתגליאו משמרון ויתיב בבית אל והוה מליף יתהון אכדין ידחלון מן קדם יי
והוו עבדין עמא עמא טעותיהון ואחיתו בבית במתא דעבדו שמרונאי עמא עמא בקירויהון דאינון יתבין תמן
ואנשי בבל עבדו ית סכות בנות ואנשי כות עבדו ית נרגל ואנשי חמת עבדו ית אשימא
ועואי עבדו נבחז וית תרתק ואנש ספרואי מוקדין ית בניהון בנורא לאדרמלך וענמלך טעות ספרוים
והוו דחלין מן קדם יי ועבדו להון מקצתהון כומרי במתא והוו עבדין להון בבית במתא
מן קדם יי הוו דחלין וית טעותהון הוו פלחין כנימוסי עממיא דאגליאו יתהון מתמן
עד יומא הדין אינון עבדין כנימוסי קדמאי ליתינון דחלין מן קדם יי וליתינון עבדין כגזירתהון וכדחזי להון וכאוריתא וכתפקידתא דפקיד יי ית בני יעקב דשוי שמיה ישראל
וגזר יי עמהון קים ופקדינון למימר לא תדחלון לטעות עממיא ולא תסגדון להון ולא תפלחנון ולא תדבחון להון
אלהן קדם יי דאסיק יתכון מארעא דמצרים בחיל רב ובדרע מרמם יתיה תדחלון וקדמוהי תסגדון ועל מדבחיה תדבחון
וית קימיא וית דיניא ואוריתא ותפקידתא דכתב לכון תטרון למעבד כל יומיא ולא תדחלון לטעות עממיא
וקימא דגזרית עמכון לא תתנשון ולא תדחלון לטעות עממיא
אלהין מן קדם יי אלהכון תדחלון והוא ישיזיב יתכון מיד כל בעלי דבביכון
ולא קבילו אלהין כנימוסיהון קדמאי אינון עבדין
והוו עממיא האילין דחלין מן קדם יי וית צלמניהון הוו פלחין אף בניהון ובני בניהון כמא דעבדו אבהתהון אינון עבדין עד יומא הדין

והוה בשנת תלת להושע בר אלה מלכא דישראל מלך חזקיה בר אחז מלך שבטא דבית יהודה
בר עסרין וחמש שנין הוה כד מלך ועסרין ותשע שנין מלך בירושלם ושום אמיה אבי בת זכריה
ועבד דכשר קדם יי ככל דעבד דוד אבוהי
הוא אעדי ית במתא ותבר ית קמתא וקץ ית אשירתא ופסיק ית חויא דנחשא דעבד משה ארי עד יומיא האינון הוו בני ישראל מסקין בוסמין ליה והוו קרן ליה נחושתן
במימרא דיי אלהא דישראל אתרחיץ ובתרוהי לא הוה כותיה בכל מלכיא דבית יהודה ודהוו קדמוהי
ואדבק בדחלתא דיי לא סטא מבתר פולחניה ונטר פקודוהי דפקיד יי ית משה
והוה מימרא דיי בסעדיה בכל אתר דנפק מצלח ומריד במלכא דאתור ולא פלחיה
הוא קטל ית פלשתאי עד עזה וית תחומהא ממגדל תקוף עד קירוין כריכן
והוה בשתא רביעיתא למלכא חזקיה היא שתא שביעיתא להושע בר אלה מלכא דישראל סליק שלמנאסר מלכא דאתור על שמרון וצר עלה
וכבשוה מסוף תלת שנין בשנת שית לחזקיהו היא שנת תשע להושע מלכא דישראל אתכבישת שמרון
ואגלי מלכא דאתור ית ישראל לאתור ואשרינון בחלח ובחבור נהר גוזן וקירוי מדי
על דלא קבילו למימר דיי אלההון ועבדו ית קימיה ית כל דפקיד משה עבדא דיי ולא קבילו למימריה ולא עבדו רעותיה
ובארבע עשרי שנין למלכא חזקיה סליק סנחריב מלכא דאתור על כל קירויא דבית יהודה כריכתא ואחדינון
ושלח חזקיה מלך שבטא דבית יהודה לות מלכא דאתור ללכיש למימר חבית אסתלק מני ית דתרמי עלי אקבל ורמא מלכא דאתור על חזקיה מלך שבטא דבית יהודה תלת מאה ככרין דכסף ותלתין ככרין דדהבא
ויהב חזקיה ית כל כספא דאשתכח בית מקדשא דיי ובגנזי בית מלכא
בעדנא ההיא קליף חזקיה ית דשי היכלא דיי וית סקופיא דחפי חזקיה מלך שבטא דבית יהודה ויהבינון למלכא דאתור
ושלח מלכא דאתור ית תרתן וית רב סריס וית רבשקה מן לכיש לות מלכא חזקיה במשרין סגיאן לירושלם וסליקו ואתו לירושלם וסליקו ואתו וקמו במזיקת בריכתא עליתא די בכיבש חקל משטח קצריא
וקרו למלכא ונפק לותהון אליקים בר חלקיה דממנא על ביתא ושבנא ספרא ויואח בר אסף דממנא על דכרניא
ואמר להון רבשקה אמרו כען לחזקיה כדנן אמר מלכא דרבתנא מלכא דאתור מא רוחצנא הדין דאתרחיצתא
אמרת ברם במלל ספון במילך וגבורה אעביד קרבא כען על מן אתרחיצתא ארי מרידתא בי
כען הא אתרחיצתא לך על סמך קניא רעיעא הדין על מצרים דאם יסתמיך גברא עלוהי ויעול בידיה ויבזעיניה כן פרעה מלכא דמצרים לכל דמתרחצין עלוהי
וארי תימרון לי על מימרא דיי אלהנא אתרחיצנא הלא הוא דאעדי חזקיה ית במתוהי וית מדבחוהי ואמר לאנש יהודה וליתבי ירושלם קדם מדבחא הדין תסגדון בירושלם
וכען אתערב כען עם רבוני עם מלכא דאתור ואתן לך תרין אלפין סוסון אם תכול למנאה לך רכיבין עליהון
ואיכדין את מדמי לאתבא ית אפי חד משלטוני עבדי רבוני זעיריא ואתרחיצת לך על מצראי לרתיכין ולפרשין
כען הבר ממימרא דיי סליקית על אתרא הדין לחבלותה יי אמר לי סק לאתרא הדין וחבלינה
ואמר אליקים בר חלקיה ושבנה ויואח לרבשקה מלל כען עם עבדך ארמית ארי שמעין אנחנא ולא תמליל עמנא יהודית קדם עמא דעל שורא
ואמר להון רבשקה העל רבונך ועלך שלחני רבוני למללא ית כל פתגמיא האלין הלא על גבריא דיתבין על שורא למיכל ית מפקתהון ולמשתי ית מימי רגליהון בצירא עמכון
וקם רבשקה וקרא בקל רב יהודית ומליל ואמר שמעו פתגמא דמלכא דרבתנא מלכא דאתור
כדנן אמר מלכא לא יטעי יתכון חזקיה ארי לא יכול לשיזבא יתכון מן ידיה
ולא ירחיץ יתכון חזקיה על מימרא דיי למימר שיזבא ישיזביננא יי ולא תתמסר קרתא הדא ביד מלכא דאתור
לא תקבלון מן חזקיה ארי כדנן אמר מלכא דאתור עבידו עמי שלמא ופוקו לותי ואכלו גבר פרי גופניה וגבר פרי תינוהי ושתו גבר מי גוביה
עד מיתי ואדבר יתכון לארעא טבא כארעכון ארעא עבור וחמר ארעא חקלין וכרמין ארעא דזיתהא עבדין משחא והיא עבדא דבש וחיון ולא תמותון ולא תקבלון מן חזקיה ארי יטעי יתכון למימר יי ישיזביננא
השיזבא שיזיבא דחלת עממיא גבר ית ארעיה מיד מלכא דאתור
אן דחלת חמת וארפד ואן דחלת ספרוים הלא טלטילונון ואגליאונון ארי שיזבו ית שמרון מן ידי
מן בכל דחלת מדינתא דשיזיבו ית ארעהון מן ידי ארי ישיזיב יי ית ירושלם מן ידי
ושתיקו עמא ולא אתיבו יתיה פתגמא ארי תפקידת מלכא היא למימר לא תתיבוניה
ואתא אליקים בר חלקיה דממנא על ביתא ושבנא ספרא ויואח בר אסף דממנא על דכרניא לות חזקיהו מבזעין לבושיהון וחויאו ליה ית פתגמי רבשקה

והוה כד שמע מלכא חזקיה ובזע ית לבושוהי ואתכסי בסקא ועל לבית מקדשא דיי
ושלח ית אליקים די ממנא על ביתא ושבנא ספרא וסבי כהניא כד מכסן סקיא לות ישעיהו נביא בר אמוץ
ואמרו ליה כדנן אמר חזקיהו יום עקא וחיסודין וניאוצא יומא הדין ארי אקיפתנא עקא כאתתא דיתבא על מתברא וחיל לית לה למילד
מאים שמיע קדם יי אלהך ית כל פתגמי רבשקה דשלחיה מלכא דאתור רבוני לחסדא עמא דיי קימא ויעביד פורענותא על כל פתגמיא דשמעין קדמוהי יי אלהך ותתחנן בצלו על שארא הדין דאשתאר
ואתו עבדי מלכא חזקיהו לות ישעיהו
ואמר להון ישעיהו כדנן תימרון לרבונכון כדנן אמר יי לא תדחל מן קדם פתגמיא דשמעתא דחסידו עולימי מלכא דאתור קדמי
הא אנא יהיב ביה רוחא וישמע בסורא ויתוב לארעיה ואפליגיה בחרבא בארעיה
ותב רבשקה ואשכח ית מלכא דאתור מגיח קרבא על לבנה ארי שמע ארי נטל מלכיש
ושמע על תרהקה מלכא דכוש למימר הא נפק לאגחא קרבא עמך ותב ושלח אזגדין לות חזקיה למימר
כדנן תימרון לחזקיה מלך שבטא דבית יהודה למימר לא יטעינך אלהך דאת רחיץ ביה למימר לא תתמסר ירושלם ביד מלכא דאתור
הא את שמעתא ית דעבדו מלכי דאתור לכל מדינתא לגמרותהון ואת מדמי לאשתיזבא
השיזבא יתהון דחלת עממיא דחבילו אבהתי ית גוזן וית חרן ורצף ובני עדן דבתלסר
אן מלכא דחמת ומלכא דארפד ומלכא דלקרתא ספרוים הא טלטילונון ואגליאונון
ונסיב חזקיהו ית אגרתא מיד אזגדיא וקרינן וסליק לבית מקדשא דיי ופרסינן חזקיהו קדם יי
וצלי חזקיהו קדם יי ואמר יי אלהא דישראל דשכנתיה שריא עיל מן כרוביא את הוא יי ולית בר מנך לכל מלכות ארעא את עבדת ית שמיא וית ארעא
גלי קדמך יי ודון ושמיע קדמך יי ואתפרע ועביד פורענותא על כל פתגמי דסנחריב דשלחיה לחסדא עמא דיי קימא
בקושטא יי אחריבו מלכי אתור ית עממיא וית ארעהון
ומוקדין ית טעותהון בנורא ארי לא טעון דאית בהון צרוך אינון אלהן עובד ידי אנשא אעא ואבנא ואבדונון
וכען יי אלהנא פרוקנא כען מן ידיה וידעון כל מלכות ארעא ארי את יי אלהים לית בר מנך
ושלח ישעיהו בר אמוץ לות חזקיהו למימר כדנן אמר יי אלהא דישראל דבעיתא מן קדמי על סנחריב מלכא דאתור שמיע קדמי
דין פתגמא די גזר יי עלוהי מבסרא לך מעיקא עלך מלכות כנשתא דציון בתרך רישיהון מנידין עמא דירושלם
ית מן חסידתא ועל מן אתרברבתא וקדם מן ארימתא קלא וזקיפתא לרומא עינך אמרת מלין דלא כשרין קדם קדישא דישראל
ביד אזגדך חסידתא עמא דיי ואמרת בסגיאות רתיכי אנא סליקית לתקוף כרכיהון אף איחוד בית מקדשהון ואקטול שפר גבריהון מבחר שלטוניהון ואכביש קרית תוקפיהון ואשיצי סגי משריתהון
אנא הויתי חפיר גובין ושתי מין נוכראין וטפחית בפרסת רגלי עמא דעמי כל מי נהרין עמיקין
הלא שמעתא מלקדמין מה דעבדית לפרעה מלכא דמצרים הלא על דשליט בהון ואף עלך אתנביאו נביי ישראל ולא תבתא ודא חזיא קדמי מיומי קדם למעבד לך אף אתקינתא כען איתיתה ודא הות לך לתקלא על דהואה קדמך כאתרגושת גלין דישחו קירוין כריכן
ויתביהון אתקצר חיליהון אתברו ובהיתו הוו כעשב חקליא וכירוק דתאה כעשב אגריא דישלוק עד דלא מטא למהוי שובלין
ומיתבך בעיצה ומיפקך לאגחא קרבא ומיתך לארעא דישראל גלי קדמי וית דארגיזתא קדמי גלי
חלף דארגיזתא על מימרי ואתרגשותך סליקת לקדמי ואשוי שירין בליסתך וזמם בספותך ואתיבינך באורחא דאתיתא בה
ודין לך אתא אכול בשתא חדא כתין ובשתא תניניתא כתכתין ובשתא תליתאה זרועו וחצודו וצובו כרמין ואכולו אביהון
ויוספון משיזביא דבית יהודה דאשתארון כאילן די משלח שורשוהי לרע ומרים נופיה לעילא
ארי מירושלם יפקון שאר צדיקיא ושיזבת מקימי אוריתא מטורא דציון במימרא דיי צבאות תתעביד דא
בכן כדנן אמר יי למלכא דאתור לא יעול לקרתא הדא ולא יקשית תמן גיר ולא יקדמינה בתריסין ולא יצבר עלה מליתא
באורחא דאתא בה יתוב ולקרתא הדא לא יעול אמר יי
ואגן על קרתא הדא למפרקה בדיל מימרי ובדיל דוד עבדי
והוה בליליא ההוא ונפק מלאכא דיי וקטל במשרית אתוראה מאה ותמנן וחמשא אלפין ואקדימו בצפרא והא כולהון פגרין מתין
ונטל ואזל ותב סנחריב מלכא דאתור ויתיב בנינוה
והוה הוא סגיד בית נסרוך טעותיה ואדרמלך ושראצר בנוהי קטלוהי בחרבא ואינון אשתיזבו לארעא קרדו ומלך אסרחדון בריה תחותוהי

ביומיא האינון מרע חזקיהו לממת ואתא לותיה ישעיה בר אמוץ נביא ואמר ליה כדנן אמר יי פקיד על אנש ביתך ארי מאית את ולא תיחי ממרעך
ואסחר ית אפוהי לכותל בית מקדשא וצלי קדם יי למימר
קבל בעותי יי אדכר כען ית דפלחית קדמך בקשוט ובלבב שלים ודתקין קדמך עבדית ובכא חזקיה בכיא סגיאה
והוה ישעיה לא נפק לדרתא מציעאה ופתגם נבואה מן קדם יי הוה עמיה למימר
תוב ותימר לחזקיה מלכא דעמי כדנן אמר יי אלהיה דדוד אבוך שמיע קדמי צלותך גליא קדמי דמעתך הא אנא מסי לך ביומא תליתאה תיסק לבית מקדשא דיי
ואוסיף על יומך חמש עסרי שנין ומיד מלכא דאתור אשיזבינך וית קרתא הדא ואגין על קרתא הדא בדיל מימרי ובדיל דוד עבדי
ואמר ישעיהו יסבון דבלת תינין ונסיבו ושויאו על שיחנא ואתסי
ואמר חזקיהו לישעיהו מא את ארי יסי יי לי ואסק ביומא תליתאה לבית מקדשא דיי
ואמר ישעיה דין לך אתא מן קדם יי ארי יעבד יי ית פתגמא דמליל היהך טולא עסר שעין אם יתוב עסר שעין
ואמר חזקיה קללא דא דיהך טולא עסר שעין ברם נסא יתוב טולא לאחורוהי עסר שעין
וצלי ישעיה נביא קדם יי ואתיב ית טולא בצורת אבן שעיא דנחתת במסקנא דאחז שמשא לאחורוהי עסר שעין
בעדנא ההיא שלח בראדך בלאדן בר בלאדן מלכא דבבל אגרן וקרבנין לות חזקיה ארי שמע ארי אתמרע חזקיה
וקבל מנהון חזקיה ואחזינון ית כל בית גנזוהי ית כספא וית דהבא וית בוסמניא וית משחא טבא וית בית מנוהי וית כל דאשתכח בגנזוהי לא הוה מדעם דלא אחזינון חזקיה בביתיה ובכל שולטניה
ואתא ישעיה נביא לות מלכא חזקיה ואמר ליה מה אמרו לך גבריא האלין ומנן אתו לותך ואמר חזקיה מארעא רחיקא אתו לותי מבבל
ואמר מה חזו בביתך ואמר חזקיה ית כל די בביתי חזו לא הוה מדעם די לא אחזיתינון בגנזי
ואמר ישעיהו לחזקיה קבל פתגמא דיי
הא יומיא אתן ויתנטיל כל די בביתך ודגנזו אבהתך עד יומא הדין ויתוב לבבל לא ישתאר מדעם אמר יי
ומבנך די יפקון מנך דתוליד ידבר ויהון רברבין בהיכלא דמלכא דבבל
ואמר חזקיה לישעיהו תקין פתגמא דיי דמלילתא ואמר הלא אם שלם וקשוט יהי ביומי
ושאר פתגמי חזקיה וכל גבורתיה ודעבד ית בריכתא וית מזיקתא ואיתי ית מיא לקרתא הלא אינון כתיבין על ספר פתגמי יומיא למלכי דבית יהודה
ושכיב חזקיהו עם אבהתוהי ומלך מנשה בריה תחותוהי

בר תרתא עסרי שנין מנשה כד מלך וחמשין וחמש שנין מלך בירושלם ושום אמיה חפצי בה
ועבד דביש קדם יי כתועבת עממיא דתריך יי מן קדם בני ישראל
ותב ובנא ית במתא דאביד חזקיהו אבוהי ואקים אגורין לבעלא ועבד אשירתא כמא דעבד אחאב מלכא דישראל וסגיד לכל חילי שמיא ופלח יתהון
ובנא אגורין בבית מקדשא דיי דאמר יי בירושלם אשרי ית שכינתי
ובנא אגורין לכל חילי שמיא בתרתין דרתא דבית מקדשא דיי
ועבר ית בריה בנורא וענין ונחיש ועבד בידין וזכורו אסגי למעבד דביש קדם יי לארגזא קדמוהי
ושוי ית צלם אשירתא דעבד בביתא דאמר יי לדוד ולשלמה בריה בביתא הדין ובירושלם דאיתרעיתי מכל שבטיא דישראל אשרי ית שכנתי לעלם
ולא אוסיף לטלטלא ית ישראל מן ארעא דיהבית לאבהתהון לחוד אם יטרון למעבד ככל תפקידתא דפקידתינון ולכל אוריתא דפקיד יתהון עבדי משה
ולא קבילו ואטעינון מנשה למעבד ית דביש מן עממיא דשיצי יי מן קדם בני ישראל
ומלל יי ביד עבדוהי נבייא למימר
חלף דעבד מנשה מלך שבטא דבית יהודה ית תועבתא האלין אבאיש מכל דעבדו אמוראי דקדמוהי וחיב אף ית דבית יהודה בפולחן טעותיה
בכן כדנן אמר יי אלהא דישראל הא אנא מיתי בישתא על ירושלם ויהודה דכל דישמעיניה יצלן תרתין אודנוהי
ואגוד על ירושלם ית חוט חורבן שמרון וית מתקולת צרות בית אחאב ואמחי ית ירושלם כמא דמתמחיא צלוחיתא מתמחיא ומתהפכא על אפהא
וארטוש ית שארא דאחסנתי ואמסרינון ביד בעלי דבביהון ויהון לבז ולתבר לכל סנאיהון
חלף דעבדו ית דביש קדמי והוו מרגזין קדמי מן יומא דנפקו אבהתהון ממצרים ועד יומא הדין
ואף דם זכאי דאשד מנשה סגי לחדא עד די מלא ית ירושלם סיפא בסיפא בר מחובוהי דחיב ית דבית יהודה למעבד דביש קדם יי
ושאר פתגמי מנשה וכל דעבד וחובוהי דחב הלא אינון כתיבין על ספר פתגמי יומיא למלכי דבית יהודה
ושכיב מנשה עם אבהתוהי ואתקבר בגן ביתיה בגן עזא ומלך אמון בריה תחותוהי
בר עסרין ותרתין שנין אמון כד מלך ותרתין שנין מלך בירושלם ושום אמיה משלמת בת חרוץ מן יטבה
ועבד דביש קדם יי כמא דעבד מנשה אבוהי
ואזל בכל אורחא דהליך אבוהי ופלח ית טעותא דפלח אבוהי וסגיד להון
ושבק ית פולחנא דיי אלהא דאבהתוהי ולא הליך באורחא דתקנא קדם יי
ומרדו עבדי אמון עלוהי וקטלו ית מלכא בביתיה
וקטל עמא דארעא ית כל דמרדו על מלכא אמון ואמליכו עמא דארעא ית יאשיהו בריה תחותוהי
ושאר פתגמי אמון וכל דעבד הלא אינון כתיבין על ספר פתגמי יומיא למלכי יהודה
וקבר יתיה בקבורתיה בגנת עזא ומלך יאשיהו בריה תחותוהי


בר תמני שנין יאשיהו כד מלך ותלתין וחדא שנין מלך בירושלם ושום אמיה ידידה בת עדיה מבצקת
ועבד דכשר קדם יי ואזל בכל אורח דוד אבוהי ולא סטא לימינא ולסמלא
והוה בתמני עסרי שנין למלכא יאשיהו שלח מלכא ית שפן בר אצליה בר משלם ספרא לבית מקדשא דיי למימר
סק לות חלקיה כהנא רבא ויטקיס ית כספא דאתעל בבית מקדשא דיי די כנשו אמרכליא מן עמא
ויתנוניה על ידי עבדי עבידתא דממנן בבית מקדשא דיי ויתנון יתיה לעבדי עבידתא דבבית מקדשא דיי לתקפא ית בדקא דביתא
לנגריא ולארדכליא ולארגובליא ולמזבן אעין ואבנין פסילן לתקפא ית ביתא
ברם לא מתחשב עמהון כספא דמתיהב על ידיהון ארי בהמנותא אינון עבדין
ואמר חלקיה כהנא רבא לשפן ספרא ספרא דאוריתא אשכחית בבית מקדשא דיי ויהב חלקיה ית ספרא לשפן וקרהי
ואתא שפן ספרא למלכא ואתיב ית מלכא פתגמא ואמר טקיסו עבדך ית כספא דאשתכח בביתא ויהבוהי על ידי עבדי עבידתא דממנן בבית מקדשא דיי
וחוי שפן ספרא למלכא למימר ספרא יהיב לי חלקיה כהנא וקרהי שפן קדם מלכא
והוה כד שמע מלכא ית פתגמי ספרא דאוריתא ובזע ית לבושוהי
ופקיד מלכא ית חלקיה כהנא וית אחיקם בר שפן וית עכבור בר מיכיה וית שפן ספרא וית עשיה עבדא דמלכא למימר
אזילו תבעו מן קדם יי עלי ועל עמא ועל כל דבית יהודה על פתגמי ספרא דאשתכח הדין ארי סגיאה חימתא דיי דהיא דליקת בנא על דלא קבילו אבהתנא לפתגמי ספרא הדין למעבד ככל דכתיב עלנא
ואזל חלקיה כהנא ואחיקם ועכבור ושפן ועשיה לות חלדה נבייתא אתת שלם בר תקוה בר חרחס נטר לבושיא והיא יתבא בירושלם בבית אולפנא ומלילו עמה
ואמרת להון כדנן אמר יי אלהא דישראל אמרו לגברא דשלח יתכון לותי
כדנן אמר יי הא אנא מיתי בישתא על אתרא הדין ועל יתבוהי ית כל פתגמי ספרא דקרא מלך שבטא דבית יהודה
חלף דשבקו פולחני ואסיקו בוסמין לטעות עממיא בדיל לארגזא קדמי בכל עובדי ידיהון וידלק רוגזי באתרא הדין ולא יטפי
ולמלך שבטא דבית יהודה דשלח יתכון למתבע אולפן מן קדם יי כדנן תמרון ליה כדנן אמר יי אלהא דישראל פתגמא די שמעתא
חלף דזע לבך ואתכנעתא מן קדם יי במשמעך דגזרית על אתרא הדין ועל יתבוהי למהוי לצדו וללוטא ובזעתא ית לבושך ובכיתא קדמי ואף קדמי שמיע אמר יי
בכן הא אנא כניש לך לות אבהתך ותתכניש לקברך בשלם ולא יחזין עינך בכל בישתא די אנא מיתי על אתרא הדין ואתיבו ית מלכא פתגמא

ושלח מלכא וכנשו לותיה כל סבי יהודה וירושלם
וסליק מלכא לבית מקדשא דיי וכל אנש יהודה ויתבי ירושלם עמיה וכהניא וספריא וכל עמא למזעירא ועד רבא וקרא קדמיהון ית כל פתגמא ספרא דקימא דאשתכח בבית מקדשא דיי
וקם מלכא על אסטונא וגזר ית קימא קדם יי למהך בתר פולחנא דיי ולמטר פקודוהי וית סהידותוהי וית קימוהי בכל לבא ובכל נפש לקימא ית פתגמי קימא הדין דכתיבין על ספרא הדין וקבילו כל עמא עליהון קימא
ופקיד מלכא ית חלקיהו כהנא רבא וית סגן כהניא וית אמרכליא לאפקא מהיכלא דיי ית כל מניא דעבידין לבעלא ולאשירתא ולכל חילי שמיא ואוקדינון מברא לירושלם במישר קדרון ואוביל ית עפרהון לבית אל
ובטיל ית כומריא די יהבו מלכיא דבית יהודה ואסיקו בוסמין על במתא בקרויא דבית יהודה ובסחרני ירושלם וית דאסיקו בוסמין לבעלא ולשמשא ולסיהרא ולמזלתא ולכל חילי שמיא
ואפיק ית אשירתא מבית מקדשא דיי מברא לירושלם למישר קדרון ואוקיד יתה בנחלא דקדרון ואדקה לעפרא ורמא ית עפרה לקברי בני גליא
ותרע ית בתי הקדש טעותא די בבית מקדשא דיי די נשיא מחין תמן מכולין לאשירתא
ואיתי ית כל כומריא מקירויא דבית יהודה וסאיב ית במתא דאסיקו בוסמין תמן כומריא מגבע עד באר שבע ותרע ית במת תרעיא די קדם תרע יהושע רב קרתא די על שמאלא גברא במיעליה תרע קרתא
ברם לא סלקין כהניא כומרי במתא לדבחא על מדבחא דיי בירושלם אלהין אכלו פטיר בגו אחיהון
וסאיב ית תופת די בחילת בר הנום בדיל דלא לאעברא גבר ית בריה וית ברתיה בנורא למולך
ובטל ית סוסותא דיהבו מלכיא דבית יהודה לשמשא ממעלנא דבית מקדשא דיי ללשכת נתן מלך גוזאה דבפרוריא וית רתיכי שמשא אוקיד בנורא
וית אגוריא די על אגר עלית אחז דעבדו מלכיא דבית יהודה וית אגוריא דעבד מנשה בתרתין דרת בית מקדשא דיי תרע מלכא וארחיק מתמן ורמא ית עפרהון לנחלא דקדרון
וית במתא די על אפי ירושלם דמדרום לטור זיתיא די בנא שלמה מלכא דישראל לעשתורת שקץ צידונאי ולכמוש שקץ מואבאי ולמלכום ריחוק בני עמון סאיב מלכא
ותבר ית קמתא וקץ ית אשירתא ומלא ית אתרהון גרמי אנשא
ואף ית אגורא די בבית אל במתא דעבד ירבעם בר נבט דחיב ית ישראל אף ית אגורא ההיא וית במתא תרע ואוקיד ית במתא אדקה לעפרא ואוקיד אשירתא
ואתפני יאשיהו וחזא ית קבריא דתמן בטורא ושלח ונסיב ית גרמיא מן קבריא ואוקיד על אגוריא וסאביה כפתגמא דיי דמליל נביא דיי דאתנבי ית פתגמיא האלין
ואמר מה ציונא הדין די אנא חזי ואמרו ליה אנשי קרתא קברא דנביא דיי דאתא משבטא דיהודה ואתנבי ית פתגמיא האלין דעבדתא על אגוריא בבית אל
ואמר שבוקו מניה אנש לא יניד גרמוהי ושזיבו גרמוהי (עם) ית גרמי נביא שקרא דאתא משמרון
ואף ית כל בתי במתא די בקירוי שמרון די עבדו מלכי ישראל לארגזא פלי יאשיהו ועבד להון ככל עבידא דעבד בבית אל
ונכיס ית כל כומרי במתא די תמן על אגוריא ואוקיד ית גרמי אנשא עליהון ותב לירושלם
ופקיד מלכא ית כל עמא למימר עבידו פסחא קדם יי אלהכון כמא דכתיב על ספרא דקימא הדין
ארי לא אתעביד כפסחא הדין מיומי נגידיא דדנו ית ישראל וכל יומי מלכי ישראל ומלכיא דבית יהודה
אלהין בתמני עסרי שנין למלכא יאשיהו אתעבד פסחא הדין קדם יי בירושלם
ואף ית בידין וית זכורו וית צלמניא וית טעותא וית כל שקוציא דאתחזיאו בארעא דבית יהודה ובירושלם פלי יאשיהו בדיל לקימא ית פתגמי אוריתא דכתיבין על ספרא דאשכח חלקיה כהנא בבית מקדשא דיי
וכותיה לא הוה קדמוהי מלכא דתב לפולחנא דיי בכל לביה ובכל נפשיה ובכל נכסוהי ככל אוריתא דמשה ובתרוהי לא קם כותיה
ברם לא תב יי מתקוף רוגזיה רבא דתקיף רוגזיה בדבית יהודה על כל ארגזותא די ארגיז קדמוהי מנשה
ואמר יי אף ית דבית יהודה אגלי מארעא בית שכנתי כמא דאגליתי ית ישראל וארחיק ית קרתא הדא דאתרעיתי בירושלם ובביתא דאמרית יהי שמי תמן
ושאר פתגמי יאשיהו וכל די עבד הלא אינון כתיבין על ספר פתגמי יומין למלכיא דבית יהודה
ביומוהי סליק פרעה חגירא מלכא דמצרים על מלכא דאתור על נהר פרת ואזל מלכא יאשיהו לקדמותיה וקטליה במגדו כד חזא יתיה
ואחתוהי עבדוהי כד מית ממגדו ואיתיאוהי לירושלם וקברוהי בקבורתיה ודבר עמא דארעא ית יהואחז בר יאשיהו ומשחו יתיה ואמליכו יתיה תחות אבוהי
בר עסרין ותלת שנין יהואחז כד מלך ותלתא ירחין מלך בירושלם ושום אמיה חמוטל בת ירמיה מן לבנה
ועבד דביש קדם יי ככל דעבדו אבהתוהי
ואסריה פרעה חגירא ברבלה בארעא דחמת מלממלך בירושלם ורמא מגביתא על עמא דארעא מאה ככרי כספא וככרא דדהבא
ואמליך פרעה חגירא ית אליקים בר יאשיהו תחות יאשיהו אבוהי ושוי ית שמיה יהויקים וית יהואחז דבר ואתא למצרים ומית תמן
וכספא ודהבא יהב יהויקים לפרעה ברם רמא מגביתא על עמא דארעא למתן ית כספא על מימרא דפרעה גבר כד חזי טקיס ית כספא וית דהבא מן עמא דארעא למתן לפרעה חגירא
בר עסרין וחמש שנין יהויקים כד מלך וחדא עסרי שנין מלך בירושלם ושום אמיה זבודה בת פדיה מן רומה
ועבד דביש קדם יי ככל דעבדו אבהתוהי

ביומוהי סליק נבוכדנאצר מלכא דבבל והוה ליה יהויקים עבדא תלת שנין ותב ומריד ביה
וגרי יי ביה ית משרית כסדאי וית משרית ארם וית משרית מואב וית משרית בני עמון וגרינון בדבית יהודה לאובדיהון כפתגמא דיי די מליל ביד עבדוהי נבייא
ברם על דארגיזו קדם יי הות דא בדבית יהודה לאגליותהון מארעא בית שכינתיה בחובי מנשה ככל דעבד
ואף דם זכאי דאשד ומלא ית ירושלם חובת דם זכאי הות רעוא קדם יי דלא למשבק
ושאר פתגמי יהויקים וכל די עבד הלא אינון כתיבין על ספר פתגמי יומיא למלכי דבית יהודה
ושכיב יהויקים עם אבהתוהי ומלך יהויכין בריה תחותוהי
ולא אוסיף עוד מלכא דמצרים למפק מארעיה ארי נסיב מלכא דבבל מנחל מצרים עד נהר פרת כל דהוה למלכא דמצרים
בר תמני עסרי שנין יהויכין כד מלך ותלתא ירחין מלך בירושלם ושום אמיה נחשתא בת אלנתן מירושלם
ועבד דביש קדם יי ככל דעבד אבוהי
בעדנא ההיא סליקו עבדי נבוכדנאצר מלכא דבבל לירושלם ועלת קרתא בצירא
ואתא נבוכדנאצר מלכא דבבל על קרתא ועבדוהי צירין עלה
ונפק יהויכין מלך שבטא דבית יהודה על מלכא דבבל הוא ואמיה ועבדוהי ורברבוהי וגברוהי ודבר יתיה מלכא דבבל בשנת תמני לממלכיה
ואפיק מתמן ית כל אוצרי בית מקדשא דיי וית אוצרי בית מלכא וקציץ ית כל מני דהבא דעבד שלמה מלכא דישראל בהיכלא דיי כמא די מליל יי
ואגלי ית כל ירושלם וית כל רברביא וית כל גברי חילא עסרא אלפין בגלותא וכל אומניא ותרעיא לא אשתאר אלהין חשיכי עמא דארעא
ואגלי ית יהויכין לבבל וית אמא דמלכא וית נשי דמלכא וית רברבנוהי וית רברבי ארעא אוביל בגלותא מירושלם לבבל
וית כל גברי חילא שבעא אלפין אומניא ותרעיא אלפין כולהון גברין גברי עבדי קרבא ואיתינון מלכא דבבל בגלותא לבבל
ואמליך מלכא דבבל ית מתניה אח אבוהי תחותוהי ושוי ית שמיה צדקיהו
בר עסרין וחדא שנין צדקיה כד מלך וחדא עסרי שנין מלך בירושלם ושום אמיה חמוטל בת ירמיה מן לבנה
ועבד דביש קדם יי ככל דעבד יהויקים
ארי על דארגיזו קדם יי הות בירושלם וביהודה עד דאגלי יתהון מארעא בית שכינתיה ומריד צדקיהו במלכא דבבל

והוה בשתא תשיעיתא לממלכיה בירחא עשיראה בעשרא לירחא אתא נבוכדנאצר מלכא דבבל הוא וכל משריתיה על ירושלם ושרא עלה ובנו עלה ברקום סחור סחור
ועלת קרתא בצירא עד חדא עשרי שנין למלכא צדקיהו
בתשעא לירחא ותקיף כפנא בקרתא ולא הוה מיכל לעמא דארעא
ואתרעת קרתא וכל גברי עבדי קרבא בליליא באורח תרעא בין שוריא די על גינתא דמלכא וכסדאי שרן על קרתא סחור סחור ואזל באורח מישרא
ורדפו משרית כסדאי בתר מלכא ואדביקו יתיה במישרי יריחו וכל משריתיה אתבדרת מניה
ואחדו ית מלכא ואסיקו יתיה לות מלכא דבבל לרבלת ומלילו עמיה פתגמי דינין
וית בנוהי דצדקיהו נכיסו לעינוהי וית עיני צדקיהו עור ואסריה בשלשלן דנחש ואוביליה לבבל
ובירחא חמישאה בשבעא לירחא היא שנת תשע עסרי שנין למלכא נבוכדנאצר מלכא דבבל אתא נבוזראדן רב קטוליא עבדא דמלכא דבבל לירושלם
ואוקיד ית מקדשא דיי וית בית מלכא וית כל בתי ירושלם וית כל בתי רברביא אוקיר בנורא
וית שורי ירושלם סחור סחור תרעו כל משרית כסדאי דעם רב קטוליא
וית שאר עמא דאשתארו בקרתא וית שמיעיא דאשתמעו על מלכא דבבל וית שאר המונא אגלי נבוזראדן רב קטוליא
ומחשיכי עמא דארעא אשאר רב קטוליא למהוי מפלחין בחקלין ובכרמין
וית עמודי נחשא דבבית מקדשא דיי וית בסיסיא וית ימא דנחשא די בבית מקדשא דיי תברו כסדאי ואובילו ית נחשיהון לבבל
וית דודיא וית מגרופיתא וית מזמריא וית בזיכיא וית כל מני נחשא דהוו משמשין בהון נסיבו
וית מחתיתא וית מזרקיא די דהבא דהבא ודי כספא כספא נסיב רב קטוליא
עמודיא תרין וימא חד ובסיסיא דעבד שלמה לבית מקדשא דיי לא הוה מתקל לנחשתהון דכל מניא האלין
תמני עסרי אמין רומיה דעמודא חד וקרונתהון עלוהי דנחשא ורומא דקרונתהון תלת אמין וסרגתא ורמוניא על קרונתהון סחור סחור כולא נחשא וכאלין לעמודא תנינא על סרגתא
ודבר רב קטוליא ית שריה כהנא רבא וית צפניה סגן כהניא וית תלתא אמרכליא
ומן קרתא דבר גוזא חד דהוא ממנא על גברי עבדי קרבא וחמשא גברין דחזן אפי מלכא דאשתכחו בקרתא וית ספרא רב חילא דכנש ית עמא דארעא ושתין גברא מעמא דארעא דאשתכחו בקרתא
ודבר יתהון נבוזראדן רב קטוליא ואוביל יתהון לות מלכא דבבל לרבלת
ומחא יתהון מלכא דבבל וקטלינון ברבלא בארעא דחמת וגלו דבית יהודה מעל ארעהון
ועמא דאשתאר בארעא דבית יהודה דאשאר נבוכדנאצר מלכא דבבל ומני עליהון ית גדליה בר אחיקם בר שפן
ושמעו כל רבני חילותא אינון וגבריהון ארי מני עליהון מלכא דבבל ית גדליה ואתו לות גדליה למצפיא וישמעאל בר נתניה ויוחנן בר קרח ושריה בר תנחמת דמנטופה ויאזניה בר מעכת אינון וגבריהון
וקים להון גדליה ולגבריהון ואמר להון לא תדחלון מעבדי כסדאי תבו בארעא ופלחו ית מלכא דבבל ויטב לכון
והוה בירחא שביעאה אתא ישמעאל בר נתניה בר אלישמע מזרעא דמלכותא ועסרא גברין עמיה ומחו ית גדליה ומית וית יהודאי וית כסדאי דהוו עמיה במצפיא
וקמו כל עמא מזעירא ועד רבא ורבני חילותא ואתו למצרים ארי דחילו מן קדם כסדאי
והוה בתלתין ושבע שנין לגלות יהויכין מלך שבטא דבית יהודה בתרי עשר ירחין בעשרין ושבעא לירחא רבי אויל מרודך מלכא דבבל בשנת ממלכיה ית ריש יהויכין מלך שבטא דבית יהודה מבית אסירי
ומליל עמיה פתגמין תקנין ויהב ית כורסיה עיל מן כורסי מלכיא די עמיה בבבל
ושני ית לבושי אסוריה ואכיל לחמא תדירא קדמוהי כל יומי חיוהי
ושירותיה שירות תדירא מתיהבא ליה מן קדם מלכא פתגם יום ביומיה כל יומי חיוהי