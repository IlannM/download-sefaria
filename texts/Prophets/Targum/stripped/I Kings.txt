ומלכא דוד סיב על ביומין ומכסן ליה בלבושין ולא שחין ליה
ואמרו ליה עבדוהי יבעון לרבוני מלכא עולמתא בתולתא ותשמיש קדם מלכא ותהי ליה קריבא ותשכוב לותך ותשחן לרבוני מלכא
ובעו עולמתא שפירתא בכל תחום ארעא דישראל ואשכחו ית אבישג דמן שונם ואיתיאו יתה למלכא
ועולמתא שפירתא עד לחדא והות למלכא קריבא ומשמשא ליה ומלכא לא ידעה
ואדוניה בר חגית מתרברב למימר אנא אמלוך ועבד ליה רתיכין ופרשין וחמשין גברא רדיפין קדמוהי
ולא אכלימיה אבוהי מיומוהי למימר מא דין כדין את עביד ואף הוא שפיר בריוא לחדא ויתיה ילידת בתר אבשלום
והוו פתגמוהי בעצה עם יואב בר צרויה ועם אביתר כהנא וסעדין בתר אדוניה
וצדוק כהנא ובניהו בר יהוידע ונתן נביא ושמעי ורעי וגבריא די לדוד לא הוו בעצת אדוניהו
ונכיס אדוניהו עאן ותורין ופטימין עם אבן סכותא דין בסטר עין קצרא וזמין ית כל אחוהי בני מלכא ולכל גברי יהודה עבדי מלכא
וית נתן נביא ובניהו וית גבריא וית שלמה אחוהי לא זמין
ואמר נתן לבת שבע אמיה דשלמה למימר הלא שמעת ארי מלך אדוניהו בר חגית ורבוננא דוד לא ידע
וכען אתא אמלכינך כען מלכא ושיזבי ית נפשיך וית נפש בריך שלמה
אזילי ותעלין לות מלכא דוד ותימרין ליה הלא את רבוני מלכא קימתא לאמתך למימר ארי שלמה בריך ימלוך בתרי והוא יתיב על כורסי מלכותי ומה דין מלך אדוניהו
והא עד די את ממללא תמן קדם מלכא ואנא איעול בתרך ואקים ית פתגמיכי
ועלת בת שבע לקדם מלכא לאידרון בית משכבא ומלכא סיב לחדא ואבישג דמן שונם משמשא קדם מלכא
וכרעת בת שבע וסגידת למלכא ואמר מלכא מה ליך
ואמרת ליה רבוני את קימתא במימרא דיי אלהך לאמתך ארי שלמה בריך ימלוך בתרי והוא יתיב על כורסי מלכותי
וכען הא אדניה מלך ואת רבוני מלכא לא ידעתא
ונכיס תורין ופטימין ועאן לסגי וזמין לכל בני מלכא ולאביתר כהנא וליואב רב חילא ולשלמה עבדך לא זמין
וכען רבוני מלכא עיני כל ישראל סבירן עלך לחואה להון מן יתיב על כורסי מלכותא דרבוני מלכא בתרוהי
ויהי כד ישכוב רבוני מלכא עם אבהתוהי ואהי אנא וברי שלמה מתרכין
והא עוד דהיא ממללא עם מלכא ונתן נביא אתא
וחויאו למלכא למימר הא נתן נביא ואתא קדם מלכא וסגיד למלכא על אפוהי על ארעא
ואמר נתן רבוני מלכא את אמרת אדניה ימלוך בתרי והוא יתיב על כורסי מלכותי
ארי נחת יומא דין ונכיס תורין ופטימין ועאן לסגי וזמין לכל בני מלכא ולרבני חילא ולאביתר כהנא והא אינון אכלין ושתן קדמוהי ואמרו יצלח מלכא אדניהו
ולי אנא עבדך ולצדוק כהנא ולבניהו בר יהוידע ולשלמה עבדך לא זמין
אם מן רבוני מלכא הוה פתגמא הדין ולא הודעת ית עבדך מן יתיב על כורסי מלכותא דרבוני מלכא בתרוהי
ואתיב מלכא דוד ואמר קרו לי לבת שבע ועלת לקדם מלכא וקמת לקדם מלכא
וקים מלכא ואמר קים הוא יי דפרק ית נפשי מכל עקא
ארי כמא דקימית לך במימרא דיי אלהא דישראל למימר ארי שלמה בריך ימלוך בתרי והוא יתיב על כורסי מלכותי תחותי ארי כן אעביד יומא הדין
וכרעת בת שבע על אפהא על ארעא וסגידת למלכא ואמרת יתקים רבוני מלכא דוד לעלם
ואמר מלכא דוד קרו לי לצדוק כהנא ולנתן נביא ולבניהו בר יהוידע ואתו לקדם מלכא
ואמר מלכא להון דברו עמכון ית עבדי רבוניכון ותרכבון ית שלמה ברי על כודנתא די לי ותחתון יתיה לשילוחא
וימשח יתיה תמן צדוק כהנא ונתן נביא למהוי מלכא על ישראל ותתקעון בשופרא ותימרון יצלח מלכא שלמה
ותסקון בתרוהי וייתי ויתיב על כורסי מלכותי והוא ימלוך תחותי ויתיה פקדית למהוי מלכא על ישראל ועל יהודה
ואתיב בניהו בר יהוידע ית מלכא ואמר אמן כן תהי רעוא מן קדם יי אלהא דרבוני מלכא
כמא דהוה מימרא דיי בסעדיה דרבוני מלכא כן יהי בסעדיה דשלמה וירבי ית כורסיה מכורסי מלכותא דרבוני מלכא דוד
ונחת צדוק כהנא ונתן נביא ובניהו בר יהוידע וקשתיא וקלעיא וארכיבו ית שלמה על כודנתא דמלכא דוד ואובילו יתיה לשילוחא
ונסיב צדוק כהנא ית קרנא דמשחא מן משכנא ומשח ית שלמה ותקעו בשופרא ואמרו כל עמא יצלח מלכא שלמה
וסליקו כל עמא בתרוהי ועמא משבחין בחנגיא וחדן חדוא רבא וזעת ארעא לקלהון
ושמע אדניה וכל זמיניא די עמיה ואינון ספיקו למיכל ושמע יואב ית קל שופרא ואמר מא דין קל קרתא אשתגישת
עד דהוא מליל והא יהונתן בר אביתר כהנא אתא ואמר אדניה עול ארי גבר דחיל חטאין את וטב תבשר
ואתיב יונתן ואמר לאדניהו בקושטא רבוננא מלכא דוד אמליך ית שלמה
ושלח עמיה מלכא ית צדוק כהנא וית נתן נביא ובניהו בר יהוידע וקשתיא וקלעיא וארכיבו יתיה על כודנתא דמלכא
ומשחו יתיה צדוק כהנא ונתן נביא למהוי מלכא בשילוחא וסליקו מתמן כד חדן ואשתגישת קרתא הוא קלא דשמעתון
ואף יתיב שלמה על כורסי מלכותא
ואף עלו עבדי מלכא לברכא ית רבוננא מלכא דוד למימר יוטיב יי ית שום שלמה משמך וירבי ית כורסוהי מכורסי מלכותך וסגיד מלכא על שיוויא
ואף כדין אמר מלכא בריך יי אלהא דישראל דיהב יומא דין בר יתיב על כורסי מלכותי ועיני חזאן
ותוהו וקמו כל זמיניא די לאדניהו ואזלו גבר לארחיה
ואדניהו דחיל מן קדם שלמה וקם ואזל ואתקיף בקרנת מדבחא
ואתחוא לשלמה למימר הא אדניהו דחיל מן קדם מלכא שלמה והא אחד בקרנת מדבחא למימר יקים לי כיומא דין מלכא שלמה דלא יקטיל ית עבדיה בחרבא
ואמר שלמה אם יהי לגבר דחיל חטאין לא יפול משער רישיה לארעא ואם בישתא תשתכח ביה ויתקטיל
ושלח מלכא שלמה ואחתוהי מעלוי מדבחא ואתא וסגיד למלכא שלמה ואמר ליה שלמה אזיל לביתך 

וקריבו יומי דוד לממת ופקיד ית שלמה בריה למימר
אנא אזיל באורח כל ארעא ותתקיף ותהא לגבר דחיל חטאין
ותטר ית מטרת מימרא דיי אלהך למהך באורחן דתקנן קדמוהי למטר קימוהי פקודוהי ודינוהי וסהדותיה כמא דכתיב באוריתא דמשה בדיל דתצלח ית כל דתעביד וית כל אתר דתתפני לתמן
בדיל די יקים יי ית פתגמוהי די מליל עלי למימר אם יטרון בנך ית ארחיהון למהך קדמי בקשוט בכל לבהון ובכל נפשיהון למימר לא יפסוק לך גבר מעל כורסי מלכותא דישראל
ואף את ידעת ית דעבד לי יואב בר צרויה דעבד לתרין רבני חילותא דישראל לאבנר בר נר ולעמשא בר יתר דקטלינון בערמותיה ודמי די יתחשב ליה דמיהון עלוהי כדם תבירי קרבא ויתיב להון בכמנת שלמא ואשד דמהון באספניקי די בחרציה ודש בטלריתא די ברגלוהי
ותעביד כחוכמתך ולא תחית שיבתיה בשלמא לשאול
ולבני ברזילי גלעדאה תעביד טיבו ויהון באוכלי פתורך ארי אינון ספיקו צרכי במערקי מן קדם אבשלום אחוך
והא עמך שמעי בר גרא בר משבט בנימין מעולימת והוא לוטני לוטן מרירן ביומא דאזלית למחנים והוא נחת לקדמותי לירדנא וקימית ליה במימרא דיי למימר דלא אקטלינך בחרבא
וכען לא תזכיניה ארי גבר חכים את ותידע ית דתעביד ליה ותחית ית שיבתיה בקטלא לשאול
ושכיב דוד עם אבהתוהי ואתקבר בקרתא דדוד
ויומיא די מלך דוד על ישראל ארבעין שנין בחברון מלך שבע שנין ובירושלם מלך תלתין ותלת שנין
ושלמה יתיב על כורסי מלכותא דדוד אבוהי ואתקינת מלכותיה לחדא
ואתא אדוניהו בר חגית לות בת שבע אמיה דשלמה ואמרת השלם מיתך ואמר שלם
ואמר פתגם אית לי למללא עמך ואמרת מליל
ואמר את ידעת ארי דילי הות מלכותא ועלי שויאו כל ישראל אפיהון למהוי מלכא ואסתחרת מלכותא והות לאחי ארי מן קדם יי הות ליה
וכען שאלא חדא אנא שאיל מניך לא תתיבין ית אפי ואמרת ליה מלל
ואמר אמרי כען לשלמה מלכא ארי לא יתיב ית אפיך ויהב לי ית אבישג דמן שונם לאתו
ואמרת בת שבע טב אנא אמליל עלך קדם מלכא
ואתת בת שבע לקדם מלכא שלמה למללא עמיה על אדניהו וקם מלכא לקדמותה וסגיד לה ויתיב על כורסיה ושוי כורסא לאמא דמלכא ויתיבת לימיניה
ואמרת שאלא חדא זעירא אנא שאלא מנך לא תתיב ית אפי ואמר לה מלכא שאילי אמי ארי לא אתיב ית אפיך
ואמרת תתיהב ית אבישג דמן שונם לאדניהו אחוך לאתו
ואתיב מלכא שלמה ואמר לאמיה ולמא את שאלא ית אבישג דמן שונם לאדניהו ושאלי ליה ית מלכותא ארי הוא אחי קשיש מני הלא בעצה הוו הוא ואביתר כהנא ויואב בר צרויה
וקים מלכא שלמה במימרא דיי למימר כדין יעביד לי אלהים וכדין יוסיף ארי בנפשיה מליל אדוניהו ית פתגמא הדין
וכען קים הוא יי דאתקנני ואותיבני על כורסי מלכותא דדוד אבא ודקים לי מלכו כמא דמליל ארי יומא דין יתקטיל אדוניהו
ושלח מלכא שלמה ביד בניהו בר יהוידע ושליט ביה וקטליה
ולאביתר כהנא אמר מלכא לענתות אזיל לך לקירוך ארי גבר חיב קטול את וביומא הדין לא אקטלינך ארי נטלת ית ארונא דיי אלהים קדם דוד אבא וארי אתעניתא בכל די אתעני אבא
ותריך שלמה ית אביתר מלמהוי כהן משמש קדם יי לקימא ית פתגמא דיי די מליל על בית עלי בשלה
ובסורתא מטת עד יואב ארי יואב אתפני בתר אדוניה ובתר אבשלום לא אתפני ואפיך יואב למשכנא דיי ואתקיף בקרנת מדבחא
ואתחוא למלכא שלמה ארי אפיך יואב למשכנא דיי והא בסטר מדבחא ושלח שלמה ית בניהו בר יהוידע למימר אזיל שלוט ביה
ואתא בניהו למשכנא דיי ואמר ליה כדנן אמר מלכא פוק ואמר לא ארי כא אתקטיל ואתיב בניהו ית מלכא פתגמא למימר כדין מליל יואב וכדין אתיבני
ואמר ליה מלכא עביד כמא דמליל ותשלוט ביה ותקבריניה ותפלי חובת דם זכאי דאשד יואב מגן מני ומן בית אבא
ויתיב יי ית חובת קטוליה ברישיה דשלט בתרין גבריא דזכאין וטבין מניה וקטלינון בחרבא ואבא דוד לא ידע ית אבנר בר נר רב חילא דישראל וית עמשא בר יתר רב חילא דבית יהודה
ויתובון דמיהון בריש יואב ובריש בנוהי עד עלמא ולדוד ולזרעיה ולביתיה ולכורסיה יהא שלמא עד עלמא מן קדם יי
וסליק בניהו בר יהוידע ושליט ביה וקטליה ואתקבר בביתיה במדברא
ומני מלכא ית בניהו בר יהוידע חלופוהי על חילא וית צדוק כהנא מני מלכא חלף אביתר
ושלח מלכא וקרא לשמעי ואמר ליה בנא לך ביתא בירושלם ותתב תמן ולא תסוק מתמן לכא ולכא
ויהי ביום מפקך ותעבר ית נחלא דקדרון מידע תידע ארי מימת תמות חובת קטולך תהא ברישך
ואמר שמעי למלכא תקין פתגמא כמא דמליל רבוני מלכא כן יעביד עבדך ויתיב שמעי בירושלם יומין סגיאין
והוה מסוף תלת שנין וערקו תרין עבדין לשמעי לות אכיש בר מעכה מלכא דגת וחויאו לשמעי למימר הא עבדך בגת
וקם שמעי וזריז ית חמריה ואזל לגת לות אכיש למבעי ית עבדוהי ואזל שמעי ואיתי ית עבדוהי מגת
ואתחוא לשלמה ארי אזל שמעי מירושלם לגת ותב
ושלח מלכא וקרא לשמעי ואמר ליה הלא קימית עלך במימרא דיי ואסהדית בך למימר ביום מפקך ותהך לכא ולכא מידע תידע ארי מימת תמות ואמרת לי תקין פתגמא שמעית
ומא דין לא נטרת ית שבועתא דיי וית תפקדתא די פקדית עלך
ואמר מלכא לשמעי את ידעת ית כל בישתא די ידע לבך דעבדת לדוד אבא ויתיב יי ית בישתך ברישך
ומלכא שלמה בריך וכורסי מלכותא דדוד יהי מתקן קדם יי על עלמא
ופקיד מלכא ית בניהו בר יהוידע ונפק ושליט ביה וקטליה ומלכותא אתקנת בידא דשלמה


ואתחתן שלמה בפרעה מלכא דמצרים ודבר ית בת פרעה ואיתה לקרתא דדוד עד דשיצי למבני ית ביתיה וית בית מקדשא דיי וית שורא דירושלם סחור סחור
לחוד עמא מדבחין על במותא ארי לא אתבני ביתא לשמא דיי עד יומיא האינון
ורחים שלמה ית פולחנא דיי למיזל בגזרת דוד אבוהי לחוד על במותא הוא מדבח ומסיק בוסמין
ואזל מלכא לגבעון לדבחא תמן ארי היא במתא רבתא אלף עלון יסיק שלמה על מדבחא ההוא
בגבעון אתגלי יי לשלמה בחלמא דליליא ואמר ליה יי שאיל מה אתן לך
ואמר שלמה את עבדת עם עבדך דוד אבא חסדא רבא כמא דהליך קדמך בקושטא ובזכו ובחריצות לבא קדמך ונטרת ליה ית חסדא רבא הדין ויהבת ליה בר יתיב על כורסיה כיומא הדין
וכען יי אלהי את אמליכתא ית עבדך תחות דוד אבא ואנא יניק זעיר לית אנא ידע למפק ולמיעל
ועבדך בגו עמך דאתרעיתא עם סגי דלא יתחשבון ולא יתמנון מסגי
ותתן לעבדך לב סבר למידן ית עמך למסבר בין טב לביש ארי מן יכול למידן ית עמך סגיאה הדין
ושפר פתגמא קדם יי ארי שאל שלמה ית פתגמא הדין
ואמר יי ליה חלף דשאלתא ית פתגמא הדין ולא שאלתא לך יומין סגיאין ולא שאלתא לך עתרא ולא שאלתא נפש בעלי דבבך ושאלתא לך סברותא למשמע דינא
הא עבדית כפתגמך הא יהבית לך לב חכים וסוכלתן דכותך לא הוה קדמך ובתרך לא יקום כותך
ואף דלא שאלתא יהבית לך אף עתרא אף יקרא דלא הוה כותך גבר במלכיא כל יומך
ואם תהך באורחן דתקנן קדמי למטר קימי ופקודי כמא דהליך דוד אבוך ואוריך ית יומך
ואתער שלמה והא חלמא ואתא לירושלם וקם קדם ארונא קימא דיי ואסיק עלון ונכיס נכסת קודשין ועבד משתיא לכל עבדוהי
בכן אתאה תרתין נשין פונדקן למידן קדם מלכא וקמא קדמוהי
ואמרת אתתא חדא בבעו רבוני אנא ואתתא הדא יתבן בביתא חדא וילידת עמה בביתא
והוה ביומא תליתאה למילדי וילידת אף אתתא הדא ואנחנא כחדא זכאין לית נוכרא עמנא בביתא אלהין תרתין אנחנא בביתא
ומית בר אתתא הדא בליליא דשכיבת עלוהי
וקמת בגו לילא ונסיבת ית ברי מלותי ואמתך דמכא ואשכיבתיה לותה וית ברה מיתא אשכיבת לותי
ואקימת בצפרא לאונקא ית ברי והא מית ואסתכלית ביה בצפרא והא לא הוה ברי דילידית
ואמרת אתתא אוחרנתא לא כן ברי חיא ובריך מיתא ודא לדא אמרא לא כן בריך מיתא וברי חיא ודינן קדם מלכא
ואמר מלכא דא אמרא דין ברי חיא ובריך מיתא ודא אמרא לא כן בריך מיתא וברי חיא
ואמר מלכא איתו לי חרבא ואיתיאו חרבא לקדם מלכא
ואמר מלכא פסוקו ית רביא חיא לתרין גזרין והבו פלגא לחדא ופלגא לחדא
ואמרת אתתא די ברה חיא למלכא ארי אתגללו רחמהא על ברה ואמרת בבעו רבוני הבו לה ית רביא חיא ומקטל לא תקטלוניה ודא אמרא אף דלי אף דילך לא יהי פסוקו
ואתיב מלכא ואמר הבו לה ית רביא חיא ומקטל לא תקטלוניה היא אמיה
ושמעו כל ישראל ית דינא דדן מלכא ודחילו מן קדם מלכא ארי חזו ארי חוכמתא מן קדם יי במעוהי למעבד דינא

והוה מלכא שלמה מלכא על כל ישראל
ואלין רברביא די ליה עזריהו בר צדוק כהנא
אליחורף ואחיה בני שישא ספריא יהושפט בר אחילוד ממנא על דכרניא
ובניהו בר יהוידע ממנא על חילא וצדוק ואביתר כהניא
ועזריהו בר נתן ממנא על אסטרטיגיא וזבוד בר נתן רבא שושבינא דמלכא
ואחישר ממנא על ביתא ואדנירם בר עברא ממנא על מסקי מסין
ולשלמה תרי עסר אסטרטיגיא ממנן על כל ישראל ומסוברין ית מלכא וית אנש ביתיה ירחא בשתא מטי לחד לסוברא
ואלין שמהתהון בר חור בטורא דבית אפרים
בר דקר במקץ ובשעלבים ובית שמש ואלון דמבית חנן
בר חסד בארבות דיליה סוכו וכל ארע חפר
בר אבינדב כל פלכי דאר טפת בת שלמה הות ליה לאתו
בענא בר אחילוד תענך ומגידו וכל בית שאן די בסטר צרתנה מלרע ליזרעאל מבית שאן עד מישר מחולה עד מעבר ליקמעם
בר גבר ברמות גלעד דיליה כפרני יאיר בר מנשה די בגלעד דיליה בית פלך טרכונא דבמתנן שתין קרוין רברבן מקפן שור רם דילהן עברין דנחשא
אחינדב בר עדוא מדבית מחנים
אחימעץ בשבטא דבית נפתלי אף הוא נסיב ית בשמת בת שלמה לאתו
בענא בר חושי בשבטא דאשר ובעלות
יהושפט בר פרוח בשבטא דיששכר
שמעי בר אלא בשבטא דבית בנימן
גבר בר ארי בארעא גלעד ארעא סיחון מלכא אמוראה ועוג מלכא דמתנן ואסטרטיגא חד די ממנא בארעא
יהודה וישראל סגיאין כחלא דעל ימא לסגי אכלין ושתן וחדן

ושלמה הוה שליט בכל מלכותא מן נהר פרת עד ארע פלשתאי ועד תחום מצרים מקרבין קרבנא ופלחין ית שלמה כל יומי חיוהי
והוה לחמא דשלמה ליומא חד תלתין כרין סלתא ושתין כרין קמחא
עסרא תורין דפטמא ועסרין תורין דרעיא ומאה ענא בר מאילין וטבין ויחמורין ועופיא פטימיא
ארי הוא מפלח בכל עבר פרת מתפסח ועד עזה בכל מלכי עבר פרת ושלמא הוה ליה מכל עברוהי מסחור סחור
ויתיב יהודה וישראל לרוחצן גבר תחות פרי גופנוהי ותחות פרי תאנוהי מדן ועד באר שבע כל יומי שלמה
והוו לשלמה ארבעין אלפין ארות סוסון לרתיכוהי ותרי עסר אלפין פרשין
ומסוברין אסטרטיגיא האלין ית מלכא שלמה וית כל דקריב לפתורא דמלכא שלמה גבר ירחיה לא מעכבין מדעם
וסעוריא ותבנא לסוסותא ולרכשא מיתן לאתרא דיהי תמן גבר כהלכתיה
ויהב יי חוכמתא לשלמה וסוכלתנותא סגי לחדא ופתיות לבא כחלא דעל כף ימא
וסגיאת חוכמת שלמה מחוכמת כל בני מדינחא ומכל חוכמת מצרים
וחכם מכל אנשא מאיתן בר זרח והימן וכלכל ודרדע בני מחול והוה שמיה סגי בכל עממיא סחור סחור
ומלל תלתא אלפין מתלין והואה תושבחתיה אלף וחמש
ואתנבי על מלכי בית דוד דעתידין למשלט בעלמא הדין ובעלמא דאתי דמשיחא ואתנבי על בעירא ועל עופא ועל ריחשא ועל נוניא
ואתו מכל עממיא למשמע ית חוכמת שלמה מכל מלכי ארעא דשמעין ית חוכמתיה
ושלח חירם מלכא דצור ית עבדוהי לות שלמה ארי שמע ארי יתיה משחו למהוי מלכא תחות אבוהי ארי רחימא הוה חירם לדוד כל יומיא
ושלח שלמה לות חירם למימר
את ידעת ית דוד אבא ארי לא יכיל למבני ביתא לשמא דיי אלהיה מן קדם עבדי קרבא דאקפוהי עד דמסר יי יתהון תחות פרסת רגלוהי
וכען אניח יי אלהי לי מסחור סחור לית שטן ולית פגע ביש
והא אנא אמר למבני ביתא לשמא דיי אלהי כמא דמליל יי עם דוד אבא למימר בריך דאתן תחותך על כורסי מלכותך הוא יבני ביתא לשמי
וכען פקיד ויקצצון לי ארזין מן לבנן ועבדי יהון עם עבדיך ואגר עבדיך אתן לך ככל דתימר ארי את ידעת ארי לית בנא גברא דידע למקץ אעין כצידונאי
והוה כד שמע חירם ית פתגמי דשלמה וחדי לחדא ואמר בריך יי יומא דין דיהב לדוד בר חכים על עמא סגיאה הדין
ושלח חירם לות שלמה למימר שמעית ית דשלחתא לותי אנא אספיק ית כל צורכך באעי ארזין ובאעי בירון
עבדי ייחתון מן לבנן לימא ואנא אשוינון תורנסין בימא עד אתרא דתשלח לי וארמינון תמן ואת תטול ואת תספיק צורכי למתן מזון לאנש ביתי
והוה חירם יהיב לשלמה אעי ארזין ואעי בירון כל צורכיה
ושלמה יהיב לחירם עסרין אלפין כורין חיטין פרנוס לאנש ביתיה ועסרין כורין משחא כתישא כדין יהיב שלמה לחירם שנא בשנא
ויי יהב חוכמתא לשלמה כמא דמליל ליה והוה שלמא בין חירם ובין שלמה וגזרו קים תרויהון
ומני מלכא שלמה מסקי מסין מכל ישראל והוה מסקי מסין תלתין אלפין גברא
ושלחינון ללבנן עסרא אלפין ירחא משתנן ירחא הוו בלבנן תרין ירחין גבר בביתיה ואדונירם ממנא על מסקי מסין
והוה לשלמה שבעין אלפין דנטלין בכתפא ותמנן אלפין דפסלין בטורא
בר מרבני איסטרטיגיא דממנן על עבידתא דשלמה תלתא אלפין ותלת מאה דמפלחין בעמא דעבדין בעבידתא
ופקיד מלכא ועקרו אבנין רברבן אבנין יקרן לשכללא ביתא אבנין פסילן
ופסלו ארדיכלי שלמה וארדיכלי חירום וארגובליא ואתקינו אעיא ואבניא למבני ביתא

והוה בארבע מאה ותמנן שנין למפק בני ישראל מארעא דמצרים בשתא רביעתא בירח זיו ניצניא הוא ירחא תנינא לממלך שלמה על ישראל ובנא ביתא קדם יי
וביתא די בנא מלכא שלמה קדם יי שתין אמין אורכיה ועסרין פותיה ותלתין אמין רומיה
ואולמא על אפי היכלא דביתא עסרין אמין אורכיה על אפי פותיא דביתא עסר אמין פותיא על אפי ביתא
ועבד לביתא כוין פתיחן מלגיו וסתימן מלברא וחפן כלינסא בית אנחת רישי שרית ארזיא
ובנא על כתלי ביתא זיוא סחור סחור להיכלא ולבית כפורי ועבד מחיציא סחור סחור
מחיצתא ארעיתא חמש אמין פותיה ומציעתא שית אמין פותיה ותליתיתא שבע אמין פותיה ארי נפקתא עבד לביתא סחור סחור לברא מן מחיציא למהוי רישי שריתא ניחין על זיזיא ולא יהוין שריתא מעברן בכתלי ביתא
וביתא באתבניותיה אבנין שלמין מטקס אתבני וארזובין וחולילין כל מאן דפרזל לא אשתמע בביתא באתבניותא
תרעא דמחיצתא ארעיתא פתיח לעבר ביתא מימינא ובמסבתא סלקין מן ארעיתא לעיליתא באורח מציעיתא
ובנא ית ביתא ושכלליה וטליל ית ביתא בהנתוכין ועילא מנהון סדרא דרכפת רישיה שריתא ארזיא
ובנא ית תיקא על כל ביתא חמש אמין רומיה וטליל ית ביתא בעאי ארזיא
והוה פתגם נבואה מן קדם יי עם שלמה למימר
ביתא הדין די את בני אם תהך בקימי וית דיני תעביד ותטר ית כל פקודי למהך בהון ואקים ית פתגמי עמך די מלילית עם דוד אבוך
ואשרי שכנתי בגו בני ישראל ולא ארחיק ית עמי ישראל
ובנא שלמה ית ביתא ושכלליה
ובנא ית כותלי ביתא מלגאו במחיצת ארזיא מארעית ביתא עד כותליא עד מטי שמי שריתא חפי נסרין דארזא מלגיו וחפא ית אושי ביתא במחיצת בירון
ובנא ית עסרין אמין מסיפי ביתא במחיצת ארזיא מן אושיא עד כתליא ובנא ליה מלגיו לבית כפורי לקודש קודשיא
וארבעין אמין הוי ביתא הוא היכלא לקבליה
ונסרין דארזא חפי ביתא מלגיו וגלף חיזו ביעין ואטונין שושנין כל ביתא חפי נסרין דארזא לית אבנא מתחזיא
ובית כפורי מגו ביתא מלגיו אתקין למתן תמן ית ארון קימא דיי
וקדם בית כפורי עסרין אמין אורכא ועסרין אמין פותיא ועסרין אמין רומיה וחפהי דהבא טבא וחפא מדבחא נסרין דארזא
וחפא שלמה ית ביתא מלגיו דהבא טבא ואעבר בשלשלן דדהב קדם בית כפורי וחפהי דהבא
וית כל ביתא חפא דהבא עד דשלים כל ביתא וכל מדבחא לבית כפורי חפא דהבא
ועבד בבית כפורי תרין כרובין דאעי זיתא עסר אמין רומיה
וחמש אמין כנפא דכרובא חד וחמש אמין כנפא דכרובא תנינא עסר אמין מקצת כנפוהי ועד קצת כנפוהי
ועסר אמין כרובא תנינא משחא חדא ועברא חד לתרין כרוביא
רומיה דכרובא חד עסר אמין וכן כרובא תנינא
ויהב ית כרוביא בגו ביתא גואה ופרסו ית כנפי כרוביא ומטיא כנפא דחד בכותלא וכנפא דכרובא תנינא מטיא בכותלא תנינא וכנפיהון לגו ביתא מטיא כנף לכנף
וחפא ית כרוביא דהבא
וית כל כותלי ביתא אקיף ציורין וגלף קליען כרובין וצורת דקלין ואטונין שושנין מלגיו ולברא
וית אושי ביתא חפא דהבא מלגיו ולברא
ולתרע בית כפורי עבד דשין דאעי זיתא אלהי וספוהי מטקסין
ותרתין דשין דאעי זיתא וגלף עליהון קליען כרובין וצורת דקלין ואטונין שושנין וחפא דהבא ונסיך על כרוביא ועל צורת דקלין ית דהבא
וכן עבד לתרע היכלא ספין דאעי זיתא מן ארבעה סטריהון מרבעין
ותרתין דשין דאעי ברון תרין צירין דדשא חדא סגלגלין ותרין צירין דדשא תניתא סגלגלין
וגלף כרוביא וצורת דקלין ואטונין שושנין וחפא דהבא מכבש על צורתא
ובנא ית דרתא גויתא תלתא סדרין דאבן טבא וסדרא חד דמריש אעי ארזיא
ובשתא רביעיתא שרי לאשתכללא בית מקדשא דיי בירח זיו נצניא
ובשתא חדא עסרי בירח מיסף אבביא הוא ירחא תמינאה אשתכלל ביתא לכל גזרתיה ולכל דחזי ליה ובנהי שבע שנין

וית ביתיה בנא שלמה תלת עסרי שנין ושכליל ית כל ביתיה
ובנא ית בית מקרת מלכיא מאה אמין אורכיה וחמשין אמין פותיה ותלתין אמין רומיה על ארבעה סדרי עמודי ארזיא וקרנתהון דארזיא על עמודיא
וחפא נסרין דארזא מעלוי מחיציא דעל עמודיא ארבעין וחמשא חמש עסרי סדרא
וכלנסא תלת סדרין וזוי לקביל זוי תלת זמנין
וכל תרעיא וספיא מרבעין וחפן כלנסא ומקביל זוי לקביל זוי תלת זמנין
וית אולמא דעמודיא עבד חמשין אמין אורכיה ותלתין אמין פותיה ואולמא על אפיהון ועמודיא וסקופתא על אפיהון
ואולמא לאתקנא תמן כורסי בית דינא דדאין תמן פרוסדא לבית דינא עביד וחפי נסרין דארזא מאושיא עד אושיא
וביתיה דיתב תמן דרתא אוחרנתא מגיו לאולמא כעובדא הדין הוה וביתא עבד לבת פרעה דנסיב שלמה כאולמא הדין
כל אלין אבנין טבן כמשחת גזית ממסרן במסרין מגיו ומברא ומשכללן בפושכיא ומלברא עד דרתא רבתא
ומשכלל באבנין טבן אבנין רברבן אבני עסר אמין ואבני תמני אמין
ומלעלא אבנין טבן כמשחת גזית וחפי נסרין דארזא
ודרתא רבתא סחור סחור תלתא סדרין דאבן טבא וסדרא חד דמריש אעי ארזין ולדרת בית מקדשא דיי גויתא ולאולמא דביתא
ושלח מלכא שלמה ודבר ית חירם מצור
בר אתתא ארמלתא הוא משבטא דבית נפתלי ואבוהי גבר צורי אומן בעובדא דנחשא ואתמלי ית חוכמתא וית סוכלתנא וית דעתא למעבד כל עבידא בנחשא ואתא לות מלכא שלמה ועבד ית כל עבדתיה
וצר ית תרין עמודיא דנחשא תמני עסרי אמין רומיה דעמודא חד וחוט משח תרתין עסרי אמין מקף ליה וכן לעמודא תנינא
ותרתין קרונתון עבד למתן על ריש עמודיא מתך נחשא חמש אמין רומה דקרונתא חדא וחמש אמין רומה דקרונתא תניתא
סריגן עובד סריגא קליען עובד גדילן לקרונתון דעל ריש עמודיא שבעא לקרונתא חדא ושבעא לקרונתא תניתא
ועבד ית עמודיא ותרין סדרין סחור סחור על סרגתא חדא לכסאה ית קרונתון דעל ריש רמוניא וכן עבד לקרונתא תניתא
וקרונתון דעל ריש עמודיא עובד שושנתא לקיט באולמא ארבע אמין
וקרונתון על תרין עמודיא אף מלעלא מלקבל דבקא די לעבר סריגתא ורמוניא מאתן סדרין עבידין ליה סחור סחור על קרונתא תניתא
ואקים ית עמודיא לאולמא דהיכלא ואקים ית עמודא מימינא וקרא ית שמיה יכין ואקים ית עמודא מסמלא וקרא ית שמיה בועז
ועל ריש עמודיא עובד שושנתא ושלימת עבידת עמודיא
ועבד ית ימא מתך עסר אמין מספתיה עד ספתיה סגלגל סחור סחור וחמש אמין רומיה וחוט משח תלתין אמין מקף ליה סחור סחור
וצורת ביעין מלרע לספתיה סחור סחור מקפין ליה עסר אמין מקפין ית ימא סחור סחור תרין סדרין דצורת ביעין מתכין באתכותיה
קאים על תרי עסר תורין תלתא אפיהון לציפונא ותלתא אפיהון לדרומא ותלתא אפיהון למערבא ותלתא אפיהון למדינחא וימא מתקן עלויהון מלעילא וכל אחוריהון לגיו
וסומכיה פושכא וספתיה כעובד שפת כס סגלגל לקיט בשושנתא תרין אלפין ביתין ברטיבא מחסיל
ועבד ית בסיסיא עסרא דנחשא ארבע אמין אורכא דבסיסא חדא וארבע אמין פותיה ותלת אמין רומה
ודין עובד בסיסיא גדנפין להון וגדנפין בין שליביא
ועל גדנפיא דבין שליביא ציור אריון תורין וכרובין ועל שליביא כנתא מלעיל ומלרע לאריון ולתורין מדבק עובד כבוש
וארבעה גלגלי נחשא לבסיסא חדא ונסרין דנחש וארבע זויתיה כתפין להון מלרע לכיורא כתפין מתכין ככבש עובד דבוק
ופומיה מגיו לקרונתהון ולעילא באמתא ופומיה סגלגל עובד כנתא אמתא ופלגות אמתא ואף על פומה קליעין וגדנפיהון מרבעין ולא סגלגלין
וארבעא גלגליא למלרע לגדנפיא ואשדת גלגליא בבסיסא ורומיה דגלגל חד אמתא ופלגות אמתא
ועובד גלגליא כעובד גלגלי מרכבת יקרא אשדתהון וגביהון וחופיהון וכבושיהון כולא מתך
וארבע כתפין לארבע זוין דבסיסא חדא מן בסיסא כתפהא
ובריש בסיסא פלגות אמתא רומא סגלגל סחור סחור ועל ריש בסיסא אשדתהא וגדנפהא מנה
וגלף על לוחיא אשדתהא ועל גדנפהא כרובין אריון וצורת דקלין כבש חד ומדבק סחור סחור
כהדא עבד ית עסר בסיסיא מתך חד משחתא חדא עובדא חד לכולהון
ועבד עשרא כיורין דנחשא ארבעין ביתין ברטיבא מחסיל לכיורא חד ארבע אמין כיורא חד כיורא חד על בסיסא חדא לעסר בסיסיא
ויהב ית בסיסיא חמש על עבר ביתא מימינא וחמש על עבר ביתא מסמליה וית ימא יהב מעבר ביתא מימינא קדומא מקביל דרומא
ועבד חירם ית כיוריא וית מגרופיתא וית מזרקיא ושיצי חירם למעבד ית כל עבידתא דעבד למלכא שלמה בבית מקדשא דיי
עמודיא תרין ואגני קרונתון די על ריש עמודיא תרתין וסריגתא תרתן לכסאה ית תרתין אגני קרונתון דעל ריש עמודיא
וית רמוניא ארבע מאה לתרתין סריגתא תרין סדרין דרמונין לסרגתא חדא לכסאה ית תרתין אגני קרונתון דעל אפי עמודיא
וית בסיסיא עסר וית כיורא עסרא על בסיסיא
וית ימא חד וית תורי תרי עסר תחות ימא
וית דודיא וית מגרופיתא וית מזרקיא וית כל מניא האלין כעובד מני משכנא דעבד משה כן עבד חירם למלכא שלמה בית מקדשא דיי נחש טב
במישרי ירדנא אתכינון מלכא בעובי גרגשתא בין סכות ובין צרתן
ואצנע שלמה ית כל מניא מסגי לחדא לחדא לית סוף למתקל נחשא
ועבד שלמה ית כל מניא די בבית מקדשא דיי ית מדבחא דדהבא וית פתורא די עלוהי לחם אפיא דהבא
וית מנרתא חמש מימינא וחמש מסמלא קדם בית כפורי דהבא טבא ושושנתא ובוציניא וצבתיא דהבא
וקוליא ומזמריא ומזרקיא ובזיכיא ומחתיתא דהבא טבא ומוגלסיא לדשי בית גואה לקודש קודשיא לדשי ביתא להיכלא דהבא
ושלימת כל עבידתא דעבד שלמה מלכא בית מקדשא דיי ואיתי שלמה ית קודשי דוד אבוהי ית כספא וית דהבא וית מניא יהב באוצריא בית מקדשא דיי

בכן כנש שלמה ית סבי ישראל וית כל רישי שבטיא רברבי אבהתא דבני ישראל לות מלכא שלמה לירושלם לאסקא ית ארון קימא דיי מקרתא דדוד היא ציון
ואתכנישו לות מלכא שלמה כל אנש ישראל בירחא דעתיקיא דקרן ליה ירחא קדמאה בחגא וכען הוא ירחא שביעאה
ואתו כל סבי ישראל ונטלו כהניא ית ארונא
ואסיקו ית ארונא דיי וית משכן זמנא וית כל מני קודשא די במשכנא ואסיקו יתהון כהניא וליואי
ומלכא שלמה וכל כנשתא דישראל דאזדמנו עלוהי קימין עמיה קדם ארונא מנכסין עאן ותורין דלא יתחשבון ולא יתמנון מסגי
ואעילו כהניא ית ארון קימא דיי לאתריה לבית כפורי די מתקן ליה בגו ביתא לקודש קודשיא לתחות כנפי כרוביא
ארי כרוביא פריסן גדפיהון על אתר ארונא ומטלין כרוביא על ארונא ועל אריחוהי מלעילא
ואריכון אריחיא ומתחזן רישי אריחיא מן קודשא על אפי בית כפורי ולא מתחזן לברא והוו תמן עד יומא הדין
לית בארונא לחוד תרין לוחי אבניא דאצנע תמן משה בחורב די עלויהון כתיבין עשרא פתגמי קימא דגזר יי עם בני ישראל במפקהון מארעא דמצרים
והוה במפק כהניא מן קודשא וענן אמיטתא אתמלי ית בית מקדשא דיי
ולא יכילו כהניא למיקם לשמשא מן קדם עננא ארי אתמלי יקרא דיי ית בית מקדשא דיי
בכן אמר שלמה יי אתרעי לאשראה שכנתיה בירושלם
מבנא בניתי בית מקדשא קדמך אתר מתקן לבית שכנתך עלמין
ואסחר מלכא ית אפוהי ובריך ית כל קהלא דישראל וכל קהלא דישראל קאים
ואמר בריך יי אלהא דישראל די גזר במימריה עם דוד אבא וברעותיה קים למימר
מן יומא די אפקית ית עמי ית ישראל ממצרים לא אתרעיתי בקרתא מכל שבטיא דישראל למבני ביתא לאשראה שכנתי תמן ואתרעיתי בדוד למהוי מלכא על עמי ישראל
והוה בלבא דדוד אבא למבני ביתא לשמא דיי אלהא דישראל
ואמר יי לדוד אבא חלף די הוה עם לבך למבני ביתא לשמי אתקינתא ארי הוה עם לבך
לחוד את לא תבני ביתא אלהין בר דתוליד הוא יבני ביתא לשמי
וקיים יי ית פתגמיה דמליל וקמית תחות דוד אבא ויתיבית על כורסי מלכותא דישראל כמא דמליל יי ובניתי ביתא לשמא דיי אלהא דישראל
ושויתי תמן אתר מתקן לארונא די ביה מחתין תרין לוחי אבניא די עליהון קימא דיי די גזר עם אבהתנא באפקותיה יתהון מארעא דמצרים
וקם שלמה קדם מדבחא דיי לקביל כל קהלא דישראל ופרס ידוהי בצלו לצית שמיא
ואמר יי אלהא דישראל לית בר מנך את הוא אלהא דשכינתך בשמיא מלעילא ושליט על ארעא מלרע נטר קימא וחסדא לעבדך די מהלכין קדמך בכל לבהון
די נטרת לעבדך דוד אבא ית דמלילתא ליה וגזרתא במימרך וברעותך קימת כיומא הדין
וכען יי אלהא דישראל טר לעבדך דוד אבא ית דמלילתא ליה למימר לא יפסוק לך גבר מן קדמי יתיב על כורסי מלכותא דישראל לחוד אם יטרון בנך ית אורחתהון להלכא קדמי כמא דהליכתא קדמי
וכען אלהא דישראל יתקימון כען פתגמיא די מללת לעבדך דוד אבא
ארי מן יסובר ומן דמי כי בקושטא אתרעי יי לאשראה שכנתיה בגו בני אנשא דדירין על ארעא הא שמיא ושמי שמיא לא יכלון לסוברא יקרך אף אלהין ביתא הדין דבניתי
ותתפני לצלותא דעבדך ולבעותיה יי אלהי לקבלא צלותא ובעותא דעבדך מצלי קדמך יומא דין
למהוי רעוא קדמך לאגנא על ביתא הדין לילי וימם לאתרא די אמרת יהי שמי תמן לקבל צלותא די צלי עבדך לאפי אתרא הדין
ותקבל בעות עבדך ועמך ישראל דיצלון לאפי אתרא הדין ואת תקבל מאתר בית שכנתך מן שמיא ותקבל צלותהון ותשבוק לחוביהון
ית דיחוב גבר לחבריה וירשי ביה מומי לאומיותיה ויתי ויומיניה קדם מדבחך בביתא הדין
ואת תקבל מן שמיא ותעביד ותדין ית עבדך לחיבא חיבא למתן אורחיה ברישיה ולזכאה זכאה למתן ליה כזכותיה
כד יתמחון עמך ישראל קדם בעלי דבביהון דיחובון קדמך ויתובון לפולחנך ויודון לשמך ויצלו ויבעון מן קדמך בביתא הדין
ואת תקבל מן שמיא ותשבוק לחובי עמך ישראל ותתיבינון לארעא דיהבתא לאבהתהון
כד יתכלון שמיא ולא יהי מטרא ארי יחובון קדמך ויצלון לאפי אתרא הדין ויודון לשמך ומחוביהון יתובון ארי תקבל צלותהון
ואת תקבל מן שמיא ותשבוק לחובי עבדך ועמך ישראל ארי תלפינון ית אורחא דתקנא דיהכון בה ותתן מטרא על ארעך דיהבתא לעמך לאחסנא
כפנא ארי יהי בארעא מותא ארי יהי שדפונא ירקנא גובא שמוטא ארי יהי ארי יעיקון ליה בעלי דבביהון בארעא קירויהון כל מכתש כל מרע
כל צלותא כל בעותא דתהי לכל אנשא לכל עמך ישראל די ידעון גבר מכתש לביה ויפרוס ידוהי בצלו לאפי ביתא הדין
ואת תקבל מן שמיא מאתר בית שכנתך ותשבוק לחוביהון ותעביד בעותהון ותתן לגבר ככל אורחתיה דגלי קדמך לביה ארי את הוא לית בר מנך קדמך לחוד גלן לבביא דכל בני אנשא
בדיל דידחלון מן קדמך כל יומיא דאינון קימין על אפי ארעא די יהבת לאבהתנא
ואף מן בר עממין דלא מעמך ישראל הוא ויתי מארעא רחיקא בדיל שמך
ארי ישמעון ית שמך רבא וית ידך תקפתא ודרעך מרממא ויתי ויצלי לאפי ביתא הדין
את תקבל מן שמיא מאתר בית שכנתך ותעביד ככל די יצלי קדמך בר עממין בדיל דידעון כל עממי ארעא ית שמך למדחל קדמך כעמך ישראל ולמידע ארי שמך אתקרי על ביתא הדין די בניתי
ארי יפוק עמך לאגחא קרבא על בעלי דבביהון באורחא דתשלחינון ויצלון קדם יי לאפי אורח קרתא דאתרעיתא בה וביתא די בניתי לשמך
ותקבל מן שמיא ית צלותהון וית בעותהון ותתפרע עולבנהון
ארי יחובון קדמך ארי לית אנש דלא חטי ויחול רוגזך בהון ותמסרינון קדם בעלי דבביהון וישבונון שוביהון לארע בעלי דבביהון דרחיקא או קריבא
ויתובון ללבהון בארעא דאשתביאו לתמן ויתובון ויבעון מן קדמך בארעא שביהון למימר חבנא ואטפשנא סרחנא
ויתובון לפולחנך בכל לבהון ובכל נפשהון בארעא בעלי דבביהון דשבו יתהון ויצלון קדמך לאפי אורחא דארעהון דיהבתא לאבהתהון קרתא דאתרעיתא וביתא דבניתי לשמך
ותקבל מן שמיא מאתר בית שכנתך ית צלותהון וית בעותהון ותתפרע עולבנהון
ותשבוק לעמך דחבו קדמך ולכל מרדיהון די מרדו בך ובמימרך ותתנינון לרחמין קדם שוביהון וירחמון עליהון
ארי עמך ואחסנתך אינון דאפיקתא מצרים מגו כורא דברזלא
למהוי רעוא קדמך לקבלא בעולת עבדך ובעות עמך ישראל לקבלא צלותהון בכל עדן דאינון מצלן קדמך
ארי את אפרשתנון לך לאחסנא מכל עממי ארעא כמא דמלילתא ביד משה עבדך באפקותך ית אבהתנא ממצרים יי אלהים
והוה כד שיצי שלמה לצלאה קדם יי ית כל צלותא ובעותא הדא קם מן קדם מדבחא דיי מדהוה כריע על ברכוהי וידוהי פריסן בצלו לצית שמיא
וקם ובריך ית כל קהלא דישראל קל רב למימר
בריך יי די יהיב ניחא לעמיה ישראל ככל די מליל לא בטיל פתגמא חד מכל פתגמוהי תקניא די מליל בידא דמשה עבדיה
יהי מימרא דיי אלהנא בסעדנא כמא דהוה בסעדא דאבהתנא לא ישבקיננא ולא ירחקיננא
לאפנאה לבנא לדחלתיה למהך בכל אורחן דתקנן קדמוהי ולמטר פקודוהי וקימוהי ודינוהי דפקיד ית אבהתנא
ויהון פתגמי אלין די בעיתי מן קדם יי מתקבלין קדם יי אלהנא יימם ולילי למעבד דין עבדיה ועולבן עמיה ישראל פתגם יום ביומיה
בדיל דידעון כל עממי ארעא ארי יי הוא אלהים לית עוד
ויהי לבכון שלים בדחלתא דיי אלהנא למהך בקימוהי ולמטר פקודוהי כיומא הדין
ומלכא וכל ישראל עמיה מנכסין נכסת קודשין קדם יי
ונכס שלמה ית נכסת קודשיא די נכיס קדם יי תורי תרתין רבוא ותרין אלפין וענא תרתא עסרי רבוא וחניכו ית בית מקדשא דיי מלכא וכל בני ישראל
ביומא ההוא קדיש מלכא ית גו דרתא די קדם בית מקדשא דיי ארי עבד תמן ית עלתא וית מנחתא וית תרבי נכסת קודשיא ארי מדבחא דנחשא די קדם יי דחיק מלסוברא ית עלתא וית מנחתא וית תרבי נכסת קודשיא
ועבד שלמה בעדנא ההיא ית חגא וכל ישראל עמיה קהלא רב ממעלנא דחמת עד נחלא דמצרים קדם יי אלהנא שבעא יומין חנכת ביתא ושבעא יומין חגא ארבעת עשר יומין
ביומא תמינאה שלח ית עמא ובריכו ית מלכא ואזל לקרויהון כד חדן ושפירא לבהון על כל טבתא דעבד יי לדוד עבדיה ולישראל עמיה

והוה כד שיצי שלמה למבני ית בית מקדשא דיי וית בית מלכא וית כל רעות שלמה דאתרעי למעבד
ואתגלי יי לשלמה תנינות כמא דאתגלי ליה בגבעון
ואמר ליה שמיע קדמי צלותך ובעותך דבעיתא מן קדמי אקדישית ית ביתא הדין די בניתא לאשראה שכנתי תמן עד עלמא ותהי שכנתי שריא ביה אם רעותי מתעבדא תמן כל יומיא
ואת אם תהך קדמי כמא דהליך דוד אבוך בקשיטות לבא ובתריצותא למעבד ככל דפקידתך קימי ודיני תטר
ואקים ית כורסי מלכותך על ישראל לעלם כמא דמללית עם דוד אבוך למימר לא יפסוק לך גבר מעל כורסי מלכותא דישראל
אם מיתב תתובון אתון ובניכון מבתר פולחני ולא תטרון פקודי קימי די יהבית קדמיכון ותהכון ותפלחון לטעות עממיא ותסגדון להון
ואשיצי ית ישראל מעל אפי ארעא די יהבית להון וית ביתא דאקדישית לשמי ארחיק מקביל מימרי ויהי ישראל למתל ולשועי בכל עממיא
וביתא הדין דהוה עילאי יהי חריב כל דיעבר עלוהי יכלי וינוד ויימרון על מה עבד יי כדין לארעא הדא ולביתא הדין
וימרון על די שבקו ית פולחנא דיי אלההון דאפיק ית אבהתהון מארעא דמצרים ואתקיפו בטעות עממיא וסגידו להון ופלחונון על כן איתי יי עליהון ית כל בישתא הדא
והוה מסוף עשרין שנין די בנא שלמה ית תרין בתיא ית בית מקדשא דיי וית בית מלכא
חירם מלכא דצור סובר ית שלמה באעי ארזין ובאעי בירון ובדהבא לכל צורכיה בכן יהיב מלכא שלמה לחירם עסרין קרוין בארעא גלילא
ונפק חירם מצור למסער ית קירויא דיהב ליה שלמה ולא כשרין בעינוהי
ואמר מה קרויא האלין די יהבת לי אחי וקרא להון ארעא כבול עד יומא הדין
ושדר חירם למלכא מאה ועשרין ככרי דהבא
ודין פתגם מסגי מסין דמני מלכא שלמה למבני ית בית מקדשא דיי וית ביתיה וית מליתא וית שורא דירושלם וית חצור וית מגדו וית גזר
פרעה מלכא דמצרים סליק וכבש ית גזר ואוקדה בנורא וית כנענאה דיתיב בקרתא קטל ויהבה מתנן לברתיה אתת שלמה
ובנא שלמה ית גזר וית בית חורון ארעאה
וית בעלת וית תדמור במדברא בארעא
וית כל קירוי אוצריא די הואה לשלמה וית קירוי רתיכיא וית קירוי פרשיא וית כל רעות שלמה דאתרעי למבני בירושלם ובליבנן ובכל ארע שולטניה
כל עמא דאשתאר מן אמוראה חתאי פריזאי חואי ויבוסכאי דלא מבני ישראל אינון
בניהון דאשתארו בתריהון בארעא דלא יכילו בני ישראל לגמרותהון ומנינון שלמה למסקי מסין עד יומא הדין
ומבני ישראל לא יהב שלמה למהוי פלחין ארי אינון גבר עבדי קרבא ועבדוהי ורברבנוהי וגברוהי ורבני רתיכוהי ופרשוהי
אילין רבני אסטרטיגיא די ממנן על עבדתא דשלמה חמש מאה וחמשין די מפלחין בעמא דעבדין בעבדתא
ברם בת פרעה סליקת מקרתא דדוד לביתא די בנא לה בכן בנא ית מליתא
ואסיק שלמה תלת זמנין בשתא עלון ונכסת קודשין על מדבחא דבנא קדם יי ומקטר עלוהי קטורת בוסמיא די קדם יי ושלים ית ביתא
וספינתא עבד שלמה מלכא בעציון גבר דעם אילות על כיף ימא דסוף בארעא דאדום
ושדר חירם בספינתא ית עבדוהי גברין ספנין דאומנין לדברא בימא עם עבדי שלמה
ואתו לאופיר ונסיבו מתמן דהבא ארבע מאה ועשרין ככרין ואיתיאו לות מלכא שלמה


ומלכת שבא שמעת ית שמע שלמה לשמא דיי ואתת לנסיותיה בחודאין
ואתת לירושלם במשרין סגיאין לחדא גמלין טעונין בוסמנין ודהבא סגי לחדא ואבנין טבן ואתת לות שלמה ומלילת עמיה ית כל די הוה עם לבה
וחוי לה שלמה ית כל פתגמהא לא הוה מדעם דאתכסא מן מלכא דלא חוי לה
וחזת מלכת שבא ית כל חוכמת שלמה וביתא די בנא
ומיכל פתוריה ואסחרות עבדוהי ומקם משומשנוהי ולבושיהון ושקיותיה ועלתיה דמסיק בית מקדשא דיי ולא אשתאר בה עוד רוח
ואמרת למלכא קושטא הוה פתגמא די שמעית בארעי על פתגמך ועל חוכמתך
ולא הימנית לפתגמיא עד דאתיתי וחזאה עיני והא לא אתחוא לי פלגו מה דחזיתי אוספתא חוכמתא וטבתא על שמועתא די שמעית
טובי גברך טובי עבדך אלין דקימין קדמך תדירא דשמעין ית חוכמתך
יהי יי אלהך בריך דאתרעי בך למתנך על כורסי מלכותא דישראל ברחימת יי ית ישראל לעלם ומניך למהוי מלכא למעבד דין דקשוט וזכו
ויהבת למלכא מאה ועסרין ככרין דהבא ובוסמנין סגי לחדא ואבנין טבן לא אתא כבוסמניא האינון עוד לסגי די יהבת מלכת שבא למלכא שלמה
ואף ספינתא דחירם דמיתא דהבא מאופיר איתיאת מאופיר אעי אלמוגין סגי לחדא ואבנין טבן
ועבד מלכא ית אעי אלמוגיא סעיד לבית מקדשא דיי ולבית מלכא וכנוריא ונבליא לבני לוי לא אתו כן אעי אלמוגין ולא אתחזיאו עד יומא הדין
ומלכא שלמה יהב למלכת שבא ית כל רעותה דשאלית בר מדמני לה כעותר ידא דמלכא שלמה ואתפניאת ואזלת לארעה היא ועבדהא
והוה מתקל דהבא די הוה אתי לשלמה בשתא חדא שית מאה שתין ושית ככרי דהבא
בר מאגר אומניא וסחורת תגריא וכל מלכי סומכותא ושלטוני ארעא
ועבד מלכא שלמה מאתן תריסין דהבא טבא שית מאה דהבא מסיק על תריסא חדא
ותלת מאה מגנין דהבא טבא תלתא מנן דהבא מסיק על מגינא חדא ומנינון מלכא בית מקירת מלכיא
ועבד מלכא כורסיא דשינא רבא וחפהי דהבא טבא
שיתא דרגין לכורסיא וריש סגלגל לכורסיא מאחרוהי ואשדתא מכא ומכא על אתר מותבא ותרין אריון קימין בסטר אשדתא
ותרי עשר אריון קימין תמן על שתא דרגין מכא ומכא לא אתעבד כן לכל מלכותא
וכל מני משתיא דמלכא שלמה דהבא וכל מני בית מקרת מלכא דהבא טבא לית כספא לא אתחשיב ביומי שלמה למדעם
ארי ספינתא אפריקא למלכא בימא עם ספינתא דחירם חדא לתלת שנין אתיא ספינת אפריקא טעינא דהב וכסף שן דפיל וקופין וטוסין
ורבא מלכא שלמה מכל מלכי ארעא לעותר ולחוכמא
וכל דיירי ארעא בען למחוי ית סבר אפי שלמה למשמע ית חוכמתיה דיהב יי בלביה
ואינון מיתן גבר קורבניה מני כספא ומני דהבא ולבושין ומני זינא ובוסמנין סוסון וכודנון גזירת שנא בשנא
וכנש שלמה רתיכין ופרשין והוו ליה אלף וארבע מאה רתיכין ותרי עסר אלפין פרשין ואשרינון בקירוי רתיכיא בר מדהוו עם מלכא בירושלם
ויהב מלכא ית כספא בירושלם כאבניא וית ארזיא יהב כשקמיא דבשפלתא לסגי
ומתפקין סוסותא דלשלמה ממצרים ומקוה תגרי מלכא זבנין מקוה בדמין
וסלקא ונפקא רתיכא ממצרים בשית מאה כספא וסוסותא במאה וחמשין וכן לכל מלכי חתאי ומלכי ארם ברעותהון נפקין


ומלכא שלמה רחים נשין בנת עממין סגיאין וית בת פרעה מואבאן עמונאן אדומאן וצידונאן חתאן
מן עממיא די אמר יי לבני ישראל לא תתערבון בהון ואינון לא יתערבון בכון דלמא יטעון ית לבכון בתר טעותהון בהון אתרעי שלמה למרחם
והואה ליה נשין מלכן שבע מאה ולחינן תלת מאה ואטעיאה נשוהי ית לביה
והוה לעדן דסיב שלמה נשוהי אטעיאה ית לביה בתר טעות עממיא ולא הוה לביה שלים בדחלתא דיי אלהיה כלבא דדוד אבוהי
ואזל שלמה בתר עשתורת טעות צידונאי ובתר מלכום שקוץ עמונאי
ועבד שלמה דביש קדם יי ולא אשלים בתר דחלתא דיי כדוד אבוהי
בכן בנא שלמה במתא לכמוש שקוץ מואב בטורא די על אפי ירושלם ולמולך שקוץ בני עמון
וכן עבד לכל נשוהי בנת עממיא מסקין בוסמין ומדבחן לטעותהון
ותקיף רוגזא דיי בשלמה ארי אתפני לביה מדחלתא דיי אלהא דישראל דאתגלי ליה תרתין זמנין
ופקיד עלוהי על פתגמא הדין בדיל דלא למהך בתר טעות עממיא ולא נטר ית דפקיד יי
ואמר יי לשלמה חלף דהות דא עמך ולא נטרת פקודי וקימי די פקדית עלך אעדאה אעדי ית מלכותא מנך ואתננה לעבדך
ברם ביומך לא אעבדנה בדיל דוד אבוך מיד בנך אעדינה
לחוד ית כל מלכותא לא אעדי שבטא חד אתן לברך בדיל דוד עבדי ובדיל ירושלם קרתא דאתרעיתי
ואקים יי סטן לשלמה ית הדד אדומאה מזרעא דמלכא הוא באדום
והוה כד הוה דוד באדום כד סליק יואב רב חילא לחלצא קטיליא וקטל כל דכורא באדום
ארי שתא ירחין יתיב תמן יואב וכל ישראל עד די שיצי כל דכורא באדום
וערק אדד הוא וגברין אדומאין מעבדי אבוהי עמיה למיעל למצרים והדד יניק זעיר
וקמו ממדין ואתו לפארן ודברו גברין עמהון מפארן ואתו למצרים לות פרעה מלכא דמצרים ויהב ליה ביתא ומזון אמר לספקא ליה וארעא יהב ליה
ואשכח הדד רחמין בעיני פרעה לחדא ויהב ליה אתתא ית אחת אתתיה אחתיה דתחפניס מלכתא
וילידת ליה אחתא דתחפניס ית גנובת בריה וחסלתיה תחפנס בגו בית פרעה והוה גנובת בבית פרעה בגו בני פרעה
והדד שמע במצרים ארי שכיב דוד עם אבהתוהי וארי מית יואב רב חילא ואמר הדד לפרעה שלחני ואהך לארעי
ואמר ליה פרעה ארי מא את חסר עמי דאת בעי למיזל לארעך ואמר לא ארי שלחא תשלחינני
ואקם יי ליה סטן ית רזון בר אלידע דערק מן קדם הדדעזר מלכא דצובה רבוניה
וכנש עלוהי גברין והוה רב משריתא כד קטיל דוד יתהון ואזלו לדמשק ויתיבו בה ומלכו בדמשק
והוה סטן לישראל כל יומי שלמה וית בישתא דעבד הדד ומריד בישראל ומלך על ארם
וירבעם בר נבט אפרתי מן צרדה ושום אמיה צרועה אתתא ארמלתא עבדא לשלמה וארים ידא במלכא
ודין פתגמא דארים ידא במלכא שלמה בנא ית מליתא אחד ית תרעתא קרתא דדוד אבוהי
וגברא ירבעם גבר חילא וחזא שלמה ית עולימא ארי עביד עבידתא הוא ומני יתיה לכל מסקי מסין דבית יוסף
והוה בעידנא ההיא וירבעם נפק מירושלם ואשכח יתיה אחיה שלונאה נביאה באורחא והוא מתכסי בכסותא חדתא ותרויהון אינון בלחודיהון בחקלא
ואחד אחיה בכסותא חדתא די עלוהי וסדיקה לתרין עסר סדקין
ואמר לירבעם סב לך עסרא סדקין ארי כדנן אמר יי אלהא דישראל הא אנא מעדי ית מלכותא מידא דשלמה ואתן לך ית עסרי שבטין
ושבטא חד יהי ליה בדיל דוד עבדי ובדיל ירושלם קרתא דאתרעיתי בה מכל שבטיא דישראל
חלף דשבקו פולחני וסגידו לעשתורת טעות צדונאי ולכמוש טעות מואבאי ולמלכום טעות בני עמון ולא הליכו באורחן דתקנן קדמי למעבד דכשר קדמי וקימי ודיני כדוד אבוהי
ולא אסב ית כל מלכותא מיניה ארי מלכא אשויניה כל יומי חיוהי בדיל דוד עבדי דאתרעיתי ביה דנטר פקודי ואוריתי וקימי
ואסב מלכותא מיד בריה ואתנה לך ית עסרא שבטין
ולבריה אתן שבטא חד בדיל לקימא מלכו לדוד עבדי כל יומיא קדמי בירושלם קרתא דאתרעיתי לאשראה שכנתי תמן
ויתך אקריב ותמלוך בכל דרעוא נפשך ותהי מלכא על ישראל
ויהי אם תקביל למימרי ית כל דאפקדינך ותהך בכל אורחן דתקנן קדמי ותעביד דכשר בעיני למטר קימי ופקודי כמא דעבד דוד עבדי ויהי מימרי בסעדך ואקים לך מלכו קימא כמא דקימית לדוד ואתן לך ית ישראל
ואעני ית זרעא דדוד בדיל דא ברם לא כל יומיא
ובעא שלמה למקטל ית ירבעם וקם ירבעם וערק למצרים לות שישק מלכא דמצרים והוה במצרים עד דמית שלמה
ושאר פתגמי שלמה וכל די עבד וחוכמתיה הלא אינון כתיבין על ספרא פתגמי שלמה
ויומיא דמלך שלמה בירושלם על כל ישראל ארבעין שנין
ושכיב שלמה עם אבהתוהי ואתקבר בקרתא דדוד אבוהי ומלך רחבעם בריה תחותוהי


ואזל רחבעם לשכם ארי לשכם אתו כל ישראל לאמלכא יתיה
והוה כד שמע ירבעם בר נבט והוא עד כען במצרים דערק מן קדם מלכא שלמה ויתב ירבעם במצרים
ושלחו וקרו ליה ואתא ירבעם וכל קהל ישראל ומלילו עם רחבעם למימר
אבוך אקשי ית נירנא ואת כען אקיל ית פולחנא דאבוך קשיא ומניריה תקיפא דיהב עלנא ונפלחינך
ואמר להון אזילו עוד תלתא יומין ותובו לותי ואזלו עמא
ואתמליך מלכא רחבעם בסביא דהוו משמשין קדם שלמה אבוהי כד הוה קים למימר איכדין אתון מתמלכין לאתבא ית עמא הדין פתגמא
ומלילו עמיה למימר אם יומא דין תתעליב לעמא הדין ותפלחינון ותענינון מלין טבן ותמליל עמהון פתגמין תקנין ויהון לך עבדין כל יומיא
ושבק ית מלכא דסביא די מלכוהי ואתמליך בינקיא דרביאו עמיה דמשמשין קדמוהי
ואמר להון מה אתון מתמלכין ונתיב פתגמא ית עמא הדין דמלילו עמי למימר אקיל מן נירא דיהב אבוך עלנא
ומלילו עמיה ינקיא דרביאו עמיה למימר כדין תימר לעמא הדין דמלילו עמך למימר אבוך אתקיף ית נירנא ואת אקיל מננא כדין תימר להון חלשותי תקיפא מעולימותיה דאבא
וכען אבא רמא עליכון ניר תקיף ואנא אוסיף על נירכון אבא רדא יתכון בשרביטין ואנא ארדי יתכון במרגנין
ואתא ירבעם וכל עמא לות רחבעם ביומא תליתאה כמא דמליל מלכא למימר תובו לותי ביומא תליתאה
ואתיב מלכא ית עמא פתגם קשי ושבק ית מלכא דסביא די מלכוהי
ומליל עמהון כמלכא דינקיא למימר אבא אתקיף ית נירכון ואנא אוסיף על נירכון אבא רדא יתכון בשרביטין ואנא ארדי יתכון במרגנין
ולא קביל מלכא מן עמא ארי הות פלוגתא מן קדם יי בדיל לאקמא ית פתגמא דמליל יי ביד אחיה שילונאה על ירבעם בר נבט
וחזו כל ישראל ארי לא קביל מלכא מנהון ואתיבו עמא ית מלכא פתגמא למימר לית לנא חולק בדוד ולא אחסנא בבר ישי גבר לקרוך ישראל כען מלוך על אנש ביתך דוד ואזל ישראל לקרוהי
ובני ישראל דיתבין בקרויא דבית יהודה ומלך עליהון רחבעם
ושלח מלכא רחבעם ית אדורם דממנא על מסקי מסין ורגמו כל ישראל יתיה באבנא ומית ומלכא רחבעם אתקף למסק ברתיכא למפך ירושלם
ומרדו בית ישראל בבית דוד עד יומא הדין
והוה כד שמעו כל ישראל ארי תב ירבעם ושלחו וקרו יתיה לות כנשתא ואמליכו יתיה על כל ישראל לא הוה בתר בית דוד אלהין שבטא דיהודה בלחודוהי
ואתא רחבעם לירושלם וכנש ית כל בית יהודה וית שבטא דבית בנימין מאה ותמנן אלפין גבר גבר עבדי קרבא לאגחא קרבא עם בית ישראל לאתבא ית מלכותא לרחבעם בר שלמה
והוה פתגם נבואה מן קדם יי עם שמעיה נביא דיי למימר
אמר לרחבעם בר שלמה מלכא דבית יהודה ולכל שבטא דבית יהודה ושבטא בנימן ושאר עמא למימר
כדנן אמר יי לא תסקון ולא תגיחון קרבא עם אחיכון בני ישראל תובו גבר לביתיה ארי מן קדם מימרי הוה פתגמא הדין וקבילו לפתגמא דיי ותבו למיזל כפתגמא דיי
ובנא ירבעם ית שכם בטורא דבית אפרים ויתב בה ונפק מתמן ובנא ית פנואל
ואמר ירבעם בלביה כען דלמא תתוב מלכותא לבית דוד
אם יסק עמא הדין למעבד נכסת קודשין בבית מקדשא דיי בירושלם ויתפני לבא דעמא הדין בתר רבונהון בתר רחבעם מלך שבטא דבית יהודא ויקטלנני ויתובון לות רחבעם מלך שבטא דבית יהודה
ואתמליך מלכא ועבד תרי עגלין דדהבא ואמר להון סגיאה לכון ארחא מלמסק לירושלם הא אינון דחלתך ישראל דאסקוך מארעא דמצרים
ושוי ית חד בבית אל וית חד יהב בדן
והוה פתגמא הדין לחובא ואזלו עמא קדם חד עד דן
ועבד ית בית במתא ועבד כומריא קצת מן עמא דלא הוו מבני לוי
ועבד ירבעם חגא בירחא תמינאה בחמשא עסרא יומא לירחא כחגא דשבטא דיהודה ואסיק על אגורא כן עבד בבית אל לדבחא לעגליא די עבד ואקים בבית אל ית כומרי במתא די עבד
ואסיק על אגורא דעבד בבית אל בחמשא עסרא יומא לירחא תמינאה בירחא דעדא מרעותיה ועבד חגא לבני ישראל וסליק על אגורא לאקטרא


והא נביא דיי אתא משבט יהודה בפתגמא דיי לבית אל וירבעם קאים על אגורא לאקטרא
ואתנבי על אגורא בפתגמא דיי ואמר מדבחא מדבחא כדנן אמר יי הא ברא מתיליד לבית דוד יאשיהו שמיה וינכיס עלך ית כומרי במתא דאסיקו בוסמין עלך וגרמי אנשא יוקדון עלך
ויתן ביומא ההוא אתא למימר דא אתא די מליל יי דתידעון די שלחני יי הא מדבחא מתבזע ומשתפיך קטמא די עלוהי
והוה כד שמע מלכא ית פתגמא דנביא דיי דאתנבי על אגורא בבית אל ואושיט ירבעם ית ידיה מעילוי מדבחא למימר אחדוהי ויבשת ידיה דאושיט עלוהי ולא יכיל לאתבותיה לותיה
ומדבחא אתבזע ואשתפיך קטמא מן מדבחא כאתא דיהב נביא דיי בפתגמא דיי
ואתיב מלכא ואמר לנביא דיי צלי כען קדם יי אלהך ובעי מן קדמוהי ותתוב ידי לי וצלי נביא דיי קדם יי ותבת ידא דמלכא ליה והות כקדמיתא
ומליל מלכא עם נביא דיי עול עמי לביתא וסעוד ואתן לך מתנא
ואמר נביא דיי למלכא אם תתן לי ית פלגות ביתך לא איעול עמך ולא איכול לחמא ולא אשתי מיא באתרא הדין
ארי כן פקיד יתי בפתגמא דיי למימר לא תיכול לחמא ולא תשתי תמן מיא ולא תתוב באורחא דאזלתא
ואזל באורחא אוחרי ולא תב באורחא דאתא בה לבית אל
ונביא שקרא חד סבא יתיב בבית אל ואתא בריה ואשתעי ליה ית כל עובדא דעבד נביא דיי יומא דין בבית אל ית פתגמיא דמליל עם מלכא ואשתעונון לאבוהון
ומליל להון אבוהון באי דא אורחא אזל ואחזיאו בנוהי ית אורחא דאזל נביא דיי דאתא משבטא דיהודה
ואמר לבנוהי זריזו לי חמרא וזריזו ליה חמרא ורכיב עליה
ואזל בתר נביא דיי ואשכחיה יתיב תחות בוטמא ואמר ליה האת נביא דיי דאתיתא משבטא יהודה ואמר אנא
ואמר ליה איתא עמי לביתא ואכול לחמא
ואמר לא איכול למיתב עמך ולמיעל עמך ולא איכול לחמא ולא אשתי עמך מיא באתרא הדין
ארי גזירא עלי בפתגמא דיי לא תיכול לחמא ולא תשתי תמן מיא ולא תתוב למיזל באורחא דאזלתא בה
ואמר ליה אף אנא נביא כותך ומלאכא מליל עמי בפתגמא דיי למימר אתיבהי עמך לביתך וייכול לחמא וישתי מיא כדיב ליה
ותב עמיה ואכל לחמא בביתיה ושתי מיא
והוה עד דאינון מסחרין על פתורא והוה פתגם נבואה מן קדם יי לנביא דאתביה
ואתנבי על נביא דיי דאתא משבטא יהודה למימר כדנן אמר יי חלף דסריבתא על מימרא דיי ולא נטרתא ית תפקדתא דפקדך יי אלהך
ותבתא ואכלת לחמא ואשתיתא מיא באתרא דמליל עמך לא תיכול לחמא ולא תשתי מיא לא תתכניש נבלתך לקברא דאבהתך
והוה בתר דאכלו לחמא ובתר דשתיאו וזרז ליה חמרא לנביא דאתביה
ואזל ואשכחיה אריא באורחא וקטליה והות נבילתיה רמיא באורחא וחמרא קאים לקבלא ואריא קאים בסטר נבלתא
והא גבריא עברין וחזו ית נבלתא רמיא באורחא וית אריא קאים בסטר נבלתא ואתו ומלילו בקרתא דנביא שקרא סבא יתיב בה
ושמע נביא דאתביה מן אורחא ואמר נביא דיי הוא דסריב על מימרא דיי ומסריה יי לאריא ותבריה וקטליה כפתגמא דיי דמליל ליה
ומליל עם בנוהי למימר זריזו לי ית חמרא וזריזו
ואזל ואשכח ית נבלתיה רמיא באורחא וחמרא ואריא קימין בסטר נבלתא לא אכל אריא ית נבלתא ולא תבר ית חמרא
ונטל נביא שקרא ית נבלתא דנביא דיי ואחתיה על חמרא ואתיביה ואתא לקרתא דנביא שקרא סבא למספד ולמקבריה
ואחית ית נבלתא בקבריה וספדו עלוהי וי על אחא
והוה בתר דקברו יתיה ואמר לבנוהי למימר כד אימות ותקברון יתי בקברא דנביא דיי קביר ביה בסטר גרמוהי אחיתו ית גרמי
ארי אתקימא יתקים פתגמא דאתנבי בפתגמא דיי על אגורא די בבית אל ועל כל בתי במתא די בקירוי שמרון
בתר פתגמא הדין לא תב ירבעם מאורחיה בישתא ותב ועבד קצת מן עמא כומרי במתא דרעי מקריב ית קורבניה ויהון כומרין לבמתא
והוה פתגמא הדין לחובי בית ירבעם ולגמרא ולשיצאה מעל אפי ארעא


בעדנא ההיא אתמרע אביה בר ירבעם
ואמר ירבעם לאתתיה קומי כען ותשתנין ולא ידעון דאת אתת ירבעם ותהכין לשלה הא תמן אחיה נביא הוא מליל עלי למהוי מלכא על עמא הדין
ותסבין בידך עסר טולמין דלחם וכסנין וזלוע דדבש ותהכין לותיה הוא יחוי ליך מא יהי לרביא
ועבדת כן אתת ירבעם וקמת ואזלת לשלה ואתת לבית אחיה ואחיה לא יכיל למחזי ארי כהאה עינוהי מסיביה
ויי אמר לאחיה הא אתת ירבעם אתיא למתבע פתגם מנך על ברה ארי מרע הוא כדין וכדין תמליל עמה ויהי כמיעלה והיא משתניא
והוה כד שמע אחיה ית קל רגלאה עלת בתרעא ואמר עולי אתת ירבעם למא דנן את משתניא ואנא שליח לאתנבאה עלך פתגמין קשן
אזילי אמרי לירבעם כדנן אמר יי אלהא דישראל חלף דאפרישתך מגו עמא ומניתך למהוי מלכא על עמי ישראל
ואעדתי ית מלכותא מבית דוד ויהבתא לך ולא הויתא כעבדי דוד די נטר פקודי ודהליך בתר פולחני בכל לביה למעבד לחוד דכשר קדמי
ואבאישתא למעבד מכל דהוו קדמך ואזלתא ועבדתא לך טעות עממיא ומתכן לארגזא קדמי ופולחני ארחיקתא מקביל עינך
בכן הא אנא מיתי בישתא לבית ירבעם ואשיצי לירבעם ידע מדע ואחיד ושביק בישראל ואפלי בתר בית ירבעם כמא דמגנדרין בגולילין עד דמסיפין
דימות לירבעם בקרתא ייכלון כלביא ודימות בחקלא ייכלון עופא דשמיא ארי מימרא דיי גזר כן
ואת קומי אזילי לביתך במיעל רגליך לקרתא ימות רביא
ויספדון ליה כל ישראל ויקברון יתיה ארי דין בלחודוהי יתכניש לירבעם לקברא חלף דאשתכח ביה פתגם דתקין קדם יי אלהא דישראל בבית ירבעם
ויקים יי קדמוהי מלכא על ישראל דישיצי ית בית ירבעם מן דקיים יומא דין ואף דאתיליד מבכן ולהלא
וימחי יי ית ישראל כמא דנאיד קניא במיא ויעקר ית ישראל מעל ארעא טבתא הדא דיהב לאבהתהון ויגלינון מעיבר פרת חלף דעבדו ית אשריהון מרגזין קדם יי
וימסר ית ישראל בדיל חובי ירבעם דחב ודחייב ית ישראל
וקמת אתת ירבעם ואזלת ואתת לתרצת היא עלת בסיפא דביתא ודביא מית
וקברו יתיה וספדו עלוהי כל ישראל כפתגמא דיי דמליל ביד עבדיה אחיה נביא
ושאר פתגמי ירבעם דאגיח קרבא ודמלך הלא אינון כתיבין על ספר פתגמי יומיא למלכיא דישראל
ויומיא דמלך ירבעם עסרין ותרתין שנין ושכיב עם אבהתוהי ומלך נדב בריה תחותוהי
ורחבעם בר שלמה מלך על דבית יהודה בר ארבעין וחדא שנא רחבעם כד מלך ושבע עשרי שנין מלך בירושלם קרתא דאתרעי יי לאשראה ית שכנתיה תמן מכל שבטיא דישראל ושום אמיה נעמה מבני עמון
ועבד דבית יהודה דביש קדם יי וארגיזו קדמוהי מכל דעבדו אבהתהון בחוביהון די חבו
ובנו אף אינון להון כמן וקמן ואשרין על כל רמא מנטלא ותחות כל אילן עבוף
ואף נפקת ברא הוה בארעא עבדו ככל תועבת עממיא די תריך יי מן קדם בני ישראל
והוה בשתא חמישתא למלכא רחבעם סליק שישק מלכא דמצרים על ירושלם
ונסיב ית אוצרי בית מקדשא דיי וית אוצרי בית מלכא וית כולא נסיב ונסיב ית כל מגני דהבא דעבד שלמה
ועבד מלכא רחבעם חלופיהון מגני נחשא ומני על רבני רהטיא דנטרין תרע בית מלכא
והוה בזמן דעליל מלכא לבית מקדשא דיי נסבין להון רהטיא ומתיבין להון לדובא דרהטיא
ושאר פתגמי רחבעם וכל דעבד הלא אינון כתיבין על ספר פתגמי יומיא למלכי דבית יהודה
וקרבא הות בין רחבעם ובין ירבעם כל יומיא
ושכיב רחבעם עם אבהתוהי ואתקבר עם אבהתוהי בקרתא דדוד ושום אמיה נעמה דמבני עמון ומלך אבים בריה תחותוהי


ובשנת תמני עסרי למלך ירבעם בר נבט מלך אבים על דבית יהודה
תלת שנין מלך בירושלם ושום אמיה מעכה בת אבישלום
ואזל בכל חובי אבוהי דעבד קדמוהי ולא הוה לביה שלים בדחלתיה דיי אלהיה כלביה דדוד אבוהי
ארי בדיל דוד יהב יי אלהיה ליה מלכו בירושלם לאקמא ית בריה תחותוהי ולקימא ית ירושלם
דעבד דוד ית דכשר קדם יי ולא סטא מכל דפקדיה כל יומי חיוהי לחוד בפתגמא דאוריה חתאה
וקרבא הות בין רחבעם ובין ירבעם כל יומי חיוהי
ושאר פתגמי אבים וכל דעבד הלא אינון כתיבין על ספר פתגמי יומיא למלכי דבית יהודה וקרבא הות בין אבים ובין ירבעם
ושכיב אבים עם אבהתוהי וקברו יתיה בקרתא דדוד ומלך אסא בריה תחותוהי
ובשנת עסרין לירבעם מלכא דישראל מלך אסא על שבטא דבית יהודה
וארבעין וחדא שנין מלך בירושלם ושום אמיה מעכה בת אבישלום
ועבד אסא דכשר קדם יי כדוד אבוהי
ופלי נפקת ברא מן ארעא ואעדי ית כל טעותא דעבדו אבהתוהי
ואף ית מעכה אמיה אעדה ממלכותה דעבדת טעותא לאשרתא וקץ אסא ית טעותא ואוקיד בנחלא דקדרון
ובמתא לא עטרא לחוד לבא דאסא הוה שלים בדחלתיה דיי כל יומוהי
ואיתי ית קודשי אבוהי וקודשוהי לבית מקדשא דיי כספא ודהבא ומניא
וקרבא הות בין אסא ובין בעשא מלכא דישראל כל יומיהון
וסליק בעשא מלכא דישראל על דבית יהודה ובנא ית רמתא בדיל דלא למשבק למתן נפיק ועליל לאסא מלכא דבית יהודה
ונסיב אסא ית כל כספא ודהבא דאשתארו באוצרות בית מקדשא דיי וית אוצרי בית מלכא ומנינון בידא דעבדוהי ושדרינון מלכא אסא לות בר הדד בר טברימון בר חזיון מלכא דארם דיתיב בדמשק למימר
קים ביני ובינך ובין אבא ובין אבוך הא שדרית לך שוחדא כספא ודהבא אזיל אשני ית קימך עם בעשא מלכא דישראל ויסתלק מני
וקבל בר הדד מן מלכא אסא ושדר ית רבני חילותא דיליה על קרוי ישראל ומחא ית עיון וית דן וית אבל בית מעכה וית כל גינוסר על כל ארע שבטא דבית נפתלי
והוה כד שמע בעשא ואתמנע מלמבני ית רמתא ויתב בתרעיתא
ומלכא אסא כנש ית כל דבית יהודה לית דנקי ונטל ית אבני רמתא וית אעהא די בנא בעשא ובנא בהון מלכא אסא ית גבעתא דבני בנימן וית מצפיא
ושאר כל פתגמי אסא וכל גבורתיה וכל די עבד וקירויא די בנא הלא אינון כתיבין על ספר פתגמי יומיא למלכא דבית יהודה לחוד לעדן סיבתיה אתמרע ברגלוהי
ושכיב אסא עם אבהתוהי ואתקבר עם אבהתוהי בקרתא דדוד אבוהי ומלך יהושפט בריה תחותוהי
ונדב בר ירבעם מלך על ישראל בשנת תרתין לאסא מלכא דשבטא דבית יהודה ומלך על ישראל תרתין שנין
ועבד דביש קדם יי ואזל באורח אבוהי ובחוביה דחיב ית ישראל
ומרד עלוהי בעשא בר אחיה משבטא דבית יששכר ומחהי בעשא בגבתון די לפלשתאי ונדב וכל ישראל צירין על גבתון
וקטליה בעשא בשנת תלת לאסא מלכא דשבטא דבית יהודה ומלך תחותוהי
והוה כממלכיה קטל ית בית ירבעם לא אשאר כל נשמא לירבעם עד די שיציה כפתגמא דיי דמליל ביד עבדיה אחיה שילונאה
על חובי ירבעם דחב ודחיב ית ישראל בארגזיותיה דארגיז קדם יי אלהא דישראל
ושאר פתגמי נדב וכל די עבד הלא אינון כתיבין על ספר פתגמי יומיא למלכי ישראל
וקרבא הות בין אסא ובין בעשא מלכא דישראל כל יומיהון
בשנת תלת לאסא מלך שבטא דבית יהודה מלך בעשא בר אחיה על כל ישראל בתרצה עסרין וארבע שנין
ועבד דביש קדם יי ואזל באורח ירבעם ובחוביה דחב די חיב ית ישראל


והוה פתגם נבואה מן קדם יי עם יהוא בר חנני על בעשא למימר
חלף דאפרישתך מן עפרא ומניתך מלכא על עמי ישראל ואזלתא באורח ירבעם וחיבתא ית עמי ישראל לארגזא קדמי בחוביהון
הא אנא מפלי בתר בעשא ובתר ביתיה ואתן ית ביתך כבית ירבעם בר נבט
דימות לבעשא בקרתא יכלון כלביא ודימות ליה בחקלא יכלון עופא דשמיא
ושאר פתגמי בעשא ודעבד וגבורתיה הלא אינון כתיבין על ספר פתגמי יומיא למלכי ישראל
ושכיב בעשא עם אבהתוהי ואתקבר בתרצה ומלך אלה בריה תחותוהי
ואף עם יהוא בר חנני נביא פתגם נבואה מן קדם יי הוה על בעשא ועל ביתיה ועל כל בישתא דעבד קדם יי לארגזא קדמוהי בעובדי ידוהי למהוי כבית ירבעם ועל דקטל יתיה
בשנת עסרין ושית שנין לאסא מלך שבטא דבית יהודה מלך אלה בר בעשא על ישראל בתרצה תרתין שנין
ומרד עלוהי עבדיה זמרי חד מתרין רבני רתיכיא והוא בתרצה שתי רוי בית ארצא טעותא די בביתא בתרצה
ואתא זמרי ומחהי וקטליה בשנת עסרין ושבע לאסא מלך שבטא דבית יהודה ומלך תחותוהי
והוה בממלכיה כמתבי על כורסיה קטל ית כל בית בעשא לא אשאר ליה ידע מדע וקריבוהי וחברוהי
ושיצי זמרי ית כל בית בעשא כפתגמא דיי דמליל על בעשא ביד יהוא נביא
על כל חובי בעשא וחובי אלה בריה די חבו ודי חיבו ית ישראל לארגזא קדם יי אלהא דישראל בטעותהון
ושאר פתגמי אלה וכל די עבד הלא אינון כתיבין על ספר פתגמי יומיא למלכי ישראל
בשנת עסרין ושבע שנין לאסא מלך שבטא דבית יהודה מלך זמרי שבעא יומין בתרצה ועמא שרן בגבתון די לפלשתאי
ושמע עמא דשרן למימר מרד זמרי ואף קטל ית מלכא ואמליכו כל ישראל ית עמרי רב חילא על ישראל ביומא ההוא במשריתא
וסליק עמרי וכל ישראל עמיה מגבתון וצרו על תרצה
והוה כד חזא זמרי ארי אתכבישת קרתא ועל לאידרון בית מלכא ואוקיד עלוהי ית בית מלכא בנורא ומית
על כל חוביא די חב למעבד דביש קדם יי למיזל באורח ירבעם ובחוביה די עבד לחיבא ית ישראל
ושאר פתגמי זמרי ומירדיה דמרד הלא אינון כתיבין על ספר פתגמי יומין למלכי ישראל
בכן אתפלג עמא ישראל לתרתי פלגון פלגות עמא הוה בתר תבני בר גינת לאמלכיותיה ופלגות בתר עמרי
ותקיף עמא דבתר עמרי מן עמא דבתר תבני בר גינת ומית תבני ומלך עמרי
בשנת תלתין וחדא שנין למלכא אסא מלך שבטא דבית יהודה מלך עמרי על ישראל תרתא עסרי שנין בתרצה מלך שית שנין
וזבן ית כרכא דלשומרון מן שמר בתרתין ככרין דכסף ובנא ית כרכא וקרא ית שמא דקרתא דבנא על שום שמר מריה דטורא שומרון
ועבד עמרי דביש קדם יי ובאיש מכל די קדמוהי
ואזל בכל אורחא ירבעם בר נבט ובחובוהי די חיב ית ישראל לארגזא קדם יי אלהא דישראל בטעותהון
ושאר פתגמי עמרי די עבד וגבורתיה די עבד הלא אינון כתיבין על ספר פתגמי יומיא למלכי ישראל
ושכיב עמרי עם אבהתוהי ואתקבר בשומרון ומלך אחאב בריה תחותיה
ואחאב בר עמרי מלך על ישראל בשנת תלתין ותמני שנין לאסא מלכא שבטא דבית יהודה ומלך אחאב בר עמרי על ישראל בשומרון עסרין ותרתין שנין
ועבד אחאב בר עמרי דביש קדם יי מכל די קדמוהי
והוה שיט בעינוהי למיזל בחובי ירבעם בר נבט ונסיב אתתא ית איזבל בת אתבעל מלכא דצידון ואזל ופלח ית בעלא וסגיד ליה
ואקם אגורא לבעלא בית בעלא דבנא בשומרון
ועבד אחאב ית אשרתא ואוסיף אחאב למעבד לארגזא קדם יי אלהא דישראל מכל מלכי ישראל דהוו קדמוהי
ביומוהי בנא חיאל בית מומי ית יריחה קטל אבירם בוכריה כד שרי לשכליל יתה ושגוב זעיר בנוהי כד אקים דשהא כפתגמא דיי די מליל בידא דיהושע בר נון


ואמר אליהו דמתושב מתותבי גלעד לאחאב קים הוא יי אלהא דישראל דמשמשנא קדמוהי אם יהא שניא האלין טלא ומטרא אלהין כד אימר
והוה פתגם נבואה מן קדם יי עמיה למימר
אזיל מכא ותתפני לך לקדומא ותטמר בנחלא דכרית די על אפי ירדנא
ויהי מנחלא תשתי וית עורביא פקדית לסוברותך תמן
ואזל ועבד כפתגמא דיי ואזל ויתיב בנחלא דכרית די על אפי ירדנא
ועורביא מיתן ליה לחמא ובסרא בצפרא ולחמא ובסרא ברמשא ומן נחלא שתי
והוה מסוף יומין ויבש נחלא ארי לא הוה מטרא בארעא
והוה פתגם נבואה מן קדם יי עמיה למימר
קום אזיל לצרפת די לצידונאי ותתב תמן הא פקדית תמן אתתא ארמלתא לסוברותך
וקם ואזל לצרפת ואתא לתרע קרתא והא תמן אתתא ארמלתא מגבבא אעין וקרא לה ואמר סבי כען לי זעיר מיא במנא ואשתי
ואזלת למיסב וקרא לה ואמר סבי כען לי פתא דלחמא בידיך
ואמרת קים הוא יי אלהך אם אית לי מדעם אלהין מלי פיסת ידא קמחא במנא וזעיר משחא בצלוחיתא והא אנא מגבבא תרין אעין ואיהך ואעבדיניה לי ולברי וניכליניה ונמות
ואמר לה אליהו לא תדחלין עולי עבידי כפתגמיכי ברם עבידי לי מתמן חררא זעירא בקדמיתא ותפקין לי וליך ולבריך תעבדין בבתריתא
ארי כדנן אמר יי אלהא דישראל מנא דקמחא לא יגמר וצלוחיתא דמשחא לא יחסר עד יומא דיתן יי מטרא על אפי ארעא
ואזלת ועבדת כפתגמא דאליהו ואכלת היא והוא ואנש ביתא יומין
מנא דקמחא לא גמר וצלוחיתא דמשחא לא חסר כפתגמא דיי דמליל בידא דאליהו
והוה בתר פתגמיא האלין אתמרע בר אתתא מרת ביתא והוה מרעיה תקיף לחדא עד דלא אשתארת ביה נשמתא
ואמרת לאליהו מה לי ולך נביא דיי אתיתא לותי לאדכרא ית חובי ולמקטל ית ברי
ואמר לה הבי לי ית בריך ונסביה מחינה ואסקיה לעליתא דהוא יתב תמן ואשכביה על ערסיה
וצלי קדם יי ואמר יי אלהי ברם על ארמלתא די אנא דר עמה לא יתבאש לה ולא ימות ברה
ואתמקק על רביא תלת זמנין וצלי קדם יי ואמר יי אלהי תתוב כען נפשא דרביא הדין למעוהי
וקביל יי צלותא דאליהו ותבת נפשא דרביא למעוהי וחיא
ונסיב אליהו ית רביא ואחתיה מן עליתא לביתא ויהביה לאמיה ואמר לה אליהו חזי חיא בריך
ואמרת אתתא לאליהו כען דין ידענא ארי נביא דיי את ופתגמא דיי בפומך אינון קשוט


והוה מזמן יומין סגיאין ופתגם נבואה מן קדם יי הוה עם אליהו בשתא תליתאה למימר אזיל אתחזי לאחאב ואתן מטרא על אפי ארעא
ואזל אליהו לאתחזאה לאחאב וכפנא תקיף בשומרון
וקרא אחאב לעובדיהו די ממנא על ביתא ועובדיהו הוה דחיל מן קדם יי לחדא
והוה כד קטלת איזבל ית נביאיא דיי ודבר עובדיהו מאה גברין נביאין ואטמרינון חמשין גברא במערתא וסוברינון בלחמא ובמיא
ואמר אחאב לעובדיהו הליך בארעא על כל מבועי מיא ועל כל נחליא מאים נשכח עסבא ונקים סוסון וכודנון ולא נפסוק מבעירא
ופליגו להון ית ארעא למעבר בה אחאב אזל באורחא חדא בלחודוהי ועובדיהו אזל באורחא חדא בלחודוהי
והוה עובדיהו אזיל באורחא והא אליהו לקדמותיה ואשתמודעיה ונפל על אפוהי ואמר האת דין רבוני אליהו
ואמר ליה אנא אזיל אמר לרבונך הא אליהו
ואמר מה חבית ארי את מסר ית עבדך בידא דאחאב למקטלי
קים הוא יי אלהך אם אית עם ומלכו דלא שלח רבוני לתמן למבעך ואמרו לא הוה כא ומומי ית מלכותא וית עמא ארי לא משכח לך
וכען את אמר אזיל אמר לרבונך הא אליהו
ויהי עוד דאנא אזיל מלותך ורוחא מן קדם יי יטלינך לאתר דלא אידע ואהך לחואה לאחאב ולא ישכחינך ויקטלינני ועבדך דחיל מן קדם יי מזעורי
הלא אתחוא לרבוני ית דעבדית כד קטלת איזבל ית נביאיא דיי ואטמרית מנביאיא דיי מאה גברין חמשין חמשין גבר במערתא וסוברתינון בלחמא ובמיא
וכען את אמר אזיל אמר לרבונך הא אליהו ויקטלינני
ואמר אליהו קים הוא יי צבאות די משמשנא קדמוהי ארי יומא דין אתחזי ליה
ואזל עובדיה לקדמות אחאב וחוי ליה ואזל אחאב לקדמות אליהו
והוה כד חזא אחאב ית אליהו ואמר אחאב ליה האת דין עכריה דישראל
ואמר לא עכרית ית ישראל אלהין את ובית אבוך בדשבקתון ית פקודיא דיי ואזלתון בתר בעליא
וכען שלח כנוש לותי ית כל ישראל לטור כרמלא וית נביי בעלא ארבע מאה וחמשין ונביי אשרתא ארבע מאה אכלי פתורא דאיזבל
ושלח אחאב בכל בני ישראל וכנש ית נביי שקרא לטור כרמלא
וקריב אליהו לות כל עמא ואמר עד אימתי אתון פליגין לתרין פלגון הלא יי אלהים פלחו קדמוהי בלחודוהי ולמא אתון טען בתר בעלא דלית ביה צרוך ולא אתיבו עמא יתיה פתגם
ואמר אליהו לעמא אנא אשתארית נביא קדם יי בלחודי ונביי בעלא ארבע מאה וחמשין גברא
ויתיהבון לנא תרין תורין ויבחרון להון תורא חד ויהדמוניה וישוון על אעיא ואשתא לא ישוון ואנא אעביר ית תורא חד ואתן על אעיא ואשתא לא אשוי
ותקרון בשום טעותכון ולא תתענון מן קדם דלית ביה צרוך ברם אנא אצלי בשמא דיי וישלח מימריה ויחות אשתא ארי יי הוא אלהים ואתיב כל עמא ואמרו תקין פתגמא
ואמר אליהו לנביי בעלא בחרו לכון תורא חד ועבידו קדמיתא ארי אתון סגיאין וקרו בשום טעותכון ואשתא לא תשוון
ונסיבו ית תורא דיהב להון ועבדו וקרו בשום בעלא מצפרא ועד עדן טיהרא למימר בעלא ענינא ולית קל ולית דעני ואשתטו על אגורא דעבד
והוה בעדן טיהרא וחיך בהון אליהו ואמר קרו בקל רב ארי אתון אמרין דחלא הוא דלמא שועי ליה או אשתדפא אשתדיף או אורח הות ליה או דלמא דמוך הוא ויתער
וקרו בקל רב ואתחממו כנימוסיהון בסיפין וברומחין עד דאשתפיך דמא עליהון
והוה כמעבר טיהרא ואשתטיאו עד למיסק מנחתא ולית קל ולית דעני ולית דמצית
ואמר אליהו לכל עמא אתקריבו לותי וקריבו כל עמא לותיה ובנא ית מדבחא דיי דהוה מפגר
ונסיב אליהו תרתא עסרי אבניא למנין שבטי בני יעקב די הוה פתגמא דיי עמיה למימר ישראל יהי שמך
ובנא ית אבניא מדבחא בשמא דיי ועבד מזיקתא כבית סאתן זרעא סחור סחור למדבחא
וסדר ית אעיא והדים ית תורא ושוי על אעיא
ואמר מלו ארבע כדין מיא ואריקו על עלתא ועל אעיא ואמר תנו ותנו ואמר תליתו ותליתו
ואזלו מיא סחור סחור למדבחא ואף ית מזיקתא מלי מיא
והוה במיסק מנחתא וקריב אליהו נביא ואמר יי אלהיה דאברהם יצחק וישראל יומא דין יתידע ארי את יי דשכנתך שריא בישראל ואנא עבדך ובפתגמך עבדית ית כל פתגמיא האילין
קבל צלותי יי באשתא קבל צלותי יי במטרא וידעון עמא הדין במעבדך להון נסא ארי את יי אלהים ואת ברחימתך יתהון משתאיל להון במימרך לאתבותהון לדחלתך ואינון יהבו ית לבהון פליג
ונפלת אשתא מן קדם יי ואכלת ית עלתא וית אעיא וית אבניא וית עפרא וית מיא דמבזיקתא לחיכת
וחזו כל עמא ונפלו על אפיהון ואמרו יי הוא אלהים יי הוא אלהים
ואמר אליהו להון אחודו ית נביי בעלא גבר אל ישתיזיב מנהון ואחדונון ואחתינון אליהו לנחלא דקישון ונכסינון תמן
ואמר אליהו לאחאב סק אכול ושתי ארי קל אתרגושת מטרא
וסליק אחאב למיכל ולמשתי ואליהו סליק לריש טורא דכרמלא ונחין לארעא ושוי אפוהי בין ברכוהי
ואמר לעולימיה סק כען סכי לאורח מערבא וסליק וסכא ואמר לית מדעם ואמר תוב שבע זמנין
והוה בזמנא שביעיתא ואמר הא עננא סליק זעירא כפיסת יד גבר סליק ממערבא ואמר סק אמר לאחאב אזדרז וחות ולא יעכבינך מטרא
והוה עד דמזדרז ונחית ושמיא אתחפיאו עננא ורוחא והוה מטר סגי ורכיב אחאב ואזל ליזרעאל
ורוח גבורא מן קדם יי הות עם אליהו וזריז חרציה ורהט קדם אחאב עד דאתא ליזרעאל


וחוי אחאב לאיזבל ית כל די עבד אליהו וית כל דקטל ית כל נביי שקרא בחרבא
ושלחת איזבל אזגדא לות אליהו למימר כדין יעבדון דחלתאי וכדין יוספון אלהין כעדנא הדין מחר אשוי ית נפשך כנפשא דחד מנהון
וחזא וקם ואזל לשיזבא נפשיה ואתא לבאר שבע די לשבטא יהודה ושבק ית עולימיה תמן
והוא הליך במדברא מהלך יומא ואתא ויתב תחות רתמא חד ושאיל ית נפשיה לממת ואמר סגי לי ארכא עד אימתי אנא מטרף כדן כען יי סב נפשי ארי לא טב אנא מאבהתי
ושכיב ודמוך תחות רתמא חד והא דין מלאכא קריב ביה ואמר ליה קום אכול
ואסתכי והא אסדוהי חררא מעפפא וצלוחיתא דמיא ואכל ושתי ותב ושכיב
ותב מלאכא דיי תנינות וקריב ביה ואמר ליה קום אכול ארי סגי מנך אורחא
וקם ואכל ושתי ואזל בחילא דאכילתא ההיא ארבעין יממין וארבעין לילון עד דאתא לטורא דאתגלי עלוהי יקרא דיי לחורב
ועל תמן למערתא ובת תמן והא פתגמא דיי עמיה ואמר ליה מה לך כא אליהו
ואמר קנאה קניתי קדם יי אלהא צבאות ארי שבקו קימך בני ישראל ית מדבחך פגרו וית נבייך קטלו בחרבא ואשתארית אנא בלחודי ובעו ית נפשי למקטלה
ואמר פוק ותקום בטורא קדם יי והא יי מתגלי וקדמוהי משרית מלאכי רוחא מפרקין טוריא ומתברין כיפיא קדם יי ולא במשרית מלאכי רוחא שכנתא דיי ובתר משרית מלאכי רוחא משרית מלאכי זיעא ולא במשרית מלאכי זיעא שכנתא דיי
ובתר משרית מלאכי זיעא אשתא ולא במשרית מלאכי אשתא שכנתא דיי ובתר משרית מלאכי אשתא קל דמשבחין בחשאי
והוה כד שמע אליהו וכריך אפוהי בשושיפיה ונפק וקם בתרע מערתא והא עמיה קלא ואמר מה לך כא אליהו
ואמר קנאה קניתי קדם יי אלהא צבאות ארי שבקו קימך בני ישראל ית מדבחך פגרו וית נביך קטלו בחרבא ואשתארית אנא בלחודי ובעו ית נפשי למקטלה
ואמר יי ליה אזיל תוב לאורחך למדברא דמשק ותהך ותמשח ית חזאל למהוי מלכא על ארם
וית יהוא בר נמשי תמשח למהוי מלכא על ישראל וית אלישע בר שפט ממישר מחולה תמשח למהוי נביא תחותך
ויהי דישתיזיב מחרבא דחזאל יקטול יהוא ודישתיזיב מחרבא דיהוא יקטול אלישע
ואשאר בישראל שבעא אלפין כל רכוביא דלא כרעו לבעלא וכל פומא דלא נשק ליה
ואזל מתמן ואשכח ית אלישע בר שפט והוא רדי בתרי עשר פדנין דתורא צמידין קדמוהי והוא בחד מתרי עסרא ועבר אליהו לותיה ורמא שושיפיה עלוהי
ושבק ית תוריא ורהט בתר אליהו ואמר אנשוק כען לאבא ולאמא ואהך בתרך ואמר ליה אזיל תוב ארי מה עבדית לך
ותב מבתרוהי ונסיב ית פדן תוריא והדמיה ובמני תוריא בשיל להון בסרא ויהב לעמא ואכלו וקם ואזל בתר אליהו ושמשיה


ובר הדד מלכא דארם כנש ית כל משריתיה ותלתין ותרין מלכין עמיה וסוסון ורתיכין וסליק וצר על שומרון ואגיח קרבא בה
ושלח אזגדין לות אחאב מלכא דישראל לקרתא
ואמר ליה כדנן אמר בר הדד כספך ודהבך דילי הוא ונשך ובנך שפיריא דילי אינון
ואתיב מלכא דישראל ואמר כפתגמך רבוני מלכא דילך נפשי וכל דילי
ותבו אזגדיא ואמרו כדנן אמר בר הדד למימר ארי שלחית לותך למימר כספך ודהבך ונשך ובנך לי תתן
אלהין כעדנא הדין מחר אשלח ית עבדי לותך ויבלשון ית ביתך וית בתי עבדך ויהי כל רגגא בעינך ישוון בידיהון ויסבון
וקרא מלכא דישראל לכל סבי ארעא ואמר דעו כען וחזו ארי בישתא דין בעי ארי שלח לי לנשי ולבני ולכספי ולדהבי ולא מנעית מניה
ואמרו ליה כל סביא וכל עמא לא תשמע ולא תיבי
ואמר לאזגדי בר הדד אמרו לרבוני מלכא כל די שלחתא לעבדך בקדמיתא אעביד ופתגמא הדין לא איכול למעבד ואזלו אזגדיא ואתיבוהי פתגמא
ושלח ליה בר הדד ואמר כדין יעבדון לי דחלתא וכדין יוספון אם יספוק עפרא דשומרון למיסב בשעולי פרסת רגלי עמא דעמי
ואתיב מלכא דישראל ואמר אמרו ליה לא ישתבח דמזדרז ונחית בקרבא כגבר דנצח וסליק מנה
והוה כד שמע ית פתגמא הדין והוא שתי הוא ומלכיא במטליא ואמר לעבדוהי אזדרזו וכמנו על קרתא
והא נביא חד קריב לות אחאב מלכא דישראל ואמר כדנן אמר יי החזיתא ית כל המונא סגיאה הדין הא אנא מסר ליה בידך יומא דין ותידע ארי אנא יי
ואמר אחאב במן ואמר כדנן אמר יי בעולמי רברבי מדינתא ואמר מן יטקיס קרבא ואמר את
ומנא ית עולימי רברבי מדינתא והוו מאתן ותלתין ותרין ובתריהון מנא ית כל עמא כל בני ישראל שבעא אלפין
ונפקו בטיהרא ובר הדד שתי רוי במטליא הוא ומלכיא תלתין ותרין מלכיא מסעדין ליה
ונפקו עולימי רברבי מדינתא בקדמיתא ושלח בר הדד וחויאו ליה למימר גברין נפקו משמרון
ואמר אם לשלמא נפקו אחודונון כד חיין ואם לקרבא נפקו כד חיין אחודונון
ואלין נפקו מן קרתא עולימי רברבי מדינתא וחילא דבתריהון
וקטלו גבר גברוהי ואפכו אנש ארם ורדפונון ישראל ואשתזיב בר הדד מלכא דארם על סוסון ועמיה תרין זוג פרשין
ונפק מלכא דישראל ומחא ית סוסותא ומגיר ית רתיכיא ומחא באנש ארם מחא סגיאה
וקריב נביא לות מלכא דישראל ואמר ליה אזיל אתקף ודע וחזי ית דתעביד ארי לזמן סופא דשתא מלכא דארם סליק עלך
ועבדי מלכא דארם אמרו ליה אלהא דשליט על טוריא אלההון על כן תקיפו מננא וברם נגיח עמהון במישרא אם לא נתקיף מנהון
וית פתגמא הדין עביד אעדי מלכיא גבר מאתריה ומני שלטוניא חלופיהון
ואת תמני לך משרין כמשרין דאתקטלא מנך וסוסון כסוסון ורתיכין כרתיכין ונגיח עמהון במישרא אם לא נתקיף מנהון וקביל למימריהון ועבד כן
והוה לזמן סופא דשתא ומנא בר הדד ית אנש ארם וסליק לאפק לאגחא קרבא עם ישראל
ובני ישראל אתמניאו ואזדמנו ואזלו לקדמותהון ושרו בני ישראל לקבלהון כתרין גזרי עזין ואנש ארם מליאו ית ארעא
וקריב נביא דיי ואמר לות מלכא דישראל ואמר ליה כדנן אמר יי חלף דאמרו אנש ארם אלהא דשליט על טוריא יי ולא אלהא דשליט על מישריא הוא ואמסר ית כל המונא רבא הדין בידך ותדעון ארי אנא יי
ושרו אלין לקביל אלין שבעא יומין והוה ביומא שביעאה וקריבו עבדי קרבא ומחו (כל) בני ישראל ית אנש ארם מאה אלפין גבר רגלי ביומא חד
ואפכו דאשתארו לאפק לקרתא ונפל שורא על עשרין ושבעה אלפין גברא דאשתארו ובר הדד ערק ועל לקרתא תון בגו תון
ואמרו ליה עבדוהי הא כען שמענא ארי מלכי בית ישראל ארי מלכי גמלי חסדא אינון ניסר כען סקין בחרצנא ואטונין ברישנא ונפוק לות מלכא דישראל מאים יקים ית נפשך
ואסרו שקין בחרציהון ואטונין ברישיהון ואתו לות מלכא דישראל ואמרו עבדך בר הדד אמר תתקים כען נפשי ואמר העוד כען קים אתי הוא
וגבריא נחישו ואוחיאו וחטפוהא מניה ואמרו אחוך בר הדד ואמר עולו דברוהי ונפק לותיה בר הדד ואסקיה לרתיכא
ואמר ליה קרוין דנסיב אבא מן אבוך אתיב ושוקין תמני לך בדמשק כמא דמני אבא בשמרון ואנא בקים אשלחינך וגזר ליה קים ושלחיה
וגברא חד מבני תלמידי נבייא אמר לחבריה בפתגמא דיי מחיני כען ולא אבא גברא למימחיה
ואמר ליה חלף דלא קבלתא למימרא דיי הא את אזיל מלותי ויקטלנך אריא ואזל מלותיה ואשכחיה אריא וקטליה
ואשכח גברא אוחרנא ואמר מחיני כען ומחהי גברא מחהי ופדעיה
ואזל נביא וקם למלכא על אורחא וכריך במעפרא עינוהי
והוה מלכא עבר והוא צוח קדם מלכא ואמר עבדך נפק בגו קרבא והא גברא זר ואיתי לי גברא ואמר טר ית גברא הדין אם משגא ישגי ותהי נפשך חלף נפשיה או ככרא דכספא תתקול
והוה עד דעבדך מתפני לכא ולכא והא ליתוהי ואמר ליה מלכא דישראל את דנתא דינך ופסקת
ואוחי ואעדי ית מעפרא מעלוי עינוהי ואשתמודע יתיה מלכא דישראל ארי מתלמידי נבייא הוא
ואמר ליה כדנן אמר יי חלף דשיזיבתא ית גבר דחיב קטול מיד ותהי נפשך חלף נפשיה ועמך חלף עמיה
ואזל מלכא דישראל לביתיה נסיס ודוי ואתא לשמרון


והוה בתר פתגמיא האלין כרמא הוה לנבות יזרעאלה די ביזרעאל בסטר היכלא דאחאב מלכא דשמרון
ומלל אחאב עם נבות למימר הב לי ית כרמך ויהי לי לגנת ירקא ארי הוא קריב לביתי ואתן לך חלופיה כרמא דטב מיניה אם תקין בעינך אתן לך כספא דמוהי מה דשוי
ואמר נבות לאחאב חס לי מן קדם יי מלמתן ית אחסנת אבהתי לך
ואתא אחאב לביתיה נסיס ודוי על פתגמא דמליל עמיה נבות יזרעאלה ואמר לא אתן לך ית אחסנת אבהתי ושכיב על ערסיה ואסחר ית אפוהי ולא אכל לחמא
ואתת לותיה איזבל אתתיה ומלילת עמיה מה דין רוחך סטיא ולית את אכיל לחמא
ומליל עמה ארי מללית עם נבות יזרעאלה ואמרית ליה הב לי ית כרמך בכספא או אם רעי את אתן לך כרמא חלופוהי ואמר לא אתן לך ית כרמי
ואמרת ליה איזבל אתתיה את כען תצלח מלכותך על ישראל קום אכול לחמא וישפר לבך אנא אתן לך ית כרמא דנבות יזרעאלה
וכתבת אגרתא בשמא דאחאב וחתמת בעזקתיה ושדרת אגרן לסביא ולתורביני דבקרתא דיתבין עם נבות
וכתבת באגרתא למימר גזרו צומא ואותיבו ית נבות בריש עמא
ואותיבו תרין גברין בני רשעא לקבליה ויסהדוניה למימר גדיפתא קדם יי ומלכא לטתא ואפקוהי ורגמוהי ויתקטל
ועבדו אנשי קרתיה סביא ותורביני דיתבין בקרתיה כמא דשלחת לותהון איזבל כמא דכתבת באגרתא דשלחת להון
גזרו צומא ואותיבו ית נבות בריש עמא
ואתו תרין גברין בני רשעא ויתיבו לקבליה ואסהידו גברי רשעא ית נבות קדם עמא למימר גדיף נבות קדם יי ומלכא לט ואפקוהי מברא לקרתא ורגמוהי באבניא ומית
ושלחו לות איזבל למימר אתרגים נבות ומית
והוה כד שמעת איזבל ארי אתרגים נבות ומית ואמרת איזבל לאחאב קום אחסין ית כרמא דנבות יזרעאלה דלא אבא למתן לך בכספא ארי לית נבות קים אלהין מית
והוה כד שמע אחאב ארי מית נבות וקם אחאב למיחת לכרמא דנבות יזרעאלה למירתיה
והוה פתגם נבואה מן קדם יי עם אליהו דמן תושב למימר
קום חות לקדמות אחאב מלכא דישראל די בשמרון הא הוא בכרמא דנבות דנחת תמן למירתיה
ותמליל עמיה למימר כדנן אמר יי הקטלתא ואף אחסנתא ותמליל עמיה למימר כדנן אמר יי באתרא דלחיכו כלביא ית דמא דנבות ילחכון כלביא ית דמך אף דילך
ואמר אחאב לאליהו האשכחתא לי בעיל דבבי ואמר אשכחית חלף דחשבתא למעבד דביש קדם יי
הא אנא מיתי עלך בישתא ואפלי בתרך ואשיצי לאחאב ידע מדע ואחיד ושביק בישראל
ואתן ית ביתך כבית ירבעם בר נבט וכבית בעשא בר אחיה על ארגזותא דארגיזתא וחייבתא ית ישראל
ואף על איזבל גזר יי למימר כלביא ייכלון ית איזבל באחסנת יזרעאל
דימות לאחאב בקרתא ייכלון כלביא ודימות ליה בחקלא ייכלון עופא דשמיא
לחוד לא הוה כאחאב דחשיב למעבד דביש קדם יי דאטעיאת יתיה איזבל אתתיה
וארשע לחדא למהך בתר טעותא ככל דעבדו אמוראה דתריך יי מן קדם בני ישראל
והוה כד שמע אחאב ית פתגמיא האלין ובזע ית לבושוהי ואסר סקא על בסריה וצם ושכיב בסקא והליך יחיף
והוה פתגם נבואה מן קדם יי עם אליהו דמן תושב למימר
החזיתא ארי אתכנע אחאב מן קדמי חלף דאתכנע מן קדמי לא איתי בישתא ביומוהי ביומי בריה איתי בישתא על ביתיה


ויתיבו תלת שנין לית קרבא בין ארם ובין ישראל
והוה בשתא תליתאה ונחת יהושפט מלך שבטא דבית יהודה לות מלכא דישראל
ואמר מלכא דישראל לעבדוהי הידעתון ארי דילנא רמות גלעד ואנחנא שתיקין מלמיסב יתה מיד מלכא דארם
ואמר ליהושפט התיזל עמי לאגחא קרבא לרמות גלעד ואמר יהושפט למלכא דישראל אנא כותך עמי כעמך וסוסותי כסוסותך
ואמר יהושפט למלכא דישראל תבע כען כיומא דין ית פתגמא דיי
וכנש מלכא דישראל ית נביי שקרא כארבע מאה גברא ואמר להון האיזיל ברמות גלעד לאגחא קרבא אם אתמנע ואמרו סק וימסר יי ביד מלכא
ואמר יהושפט הלית כא נביא קדם יי עוד ונתבע מניה
ואמר מלכא דישראל ליהושפט עוד גברא חד למתבע ית פתגמא דיי מיניה ואנא סניתיה ארי לא יתנבי עלי טב אלהין ביש מיכה בר ימלה ואמר יהושפט לא יימר מלכא כן
וקרא מלכא דישראל לגוזאה חד ואמר אוחי תבע מיכיהו בר ימלה
ומלכא דישראל ויהושפט מלכא דיהודה יתבין גבר על כורסיה לבושין לבישין ויתבין באידרא במעלנא דתרע שמרון וכל נביי שקרא מתנבאין קדמיהון
ועבד ליה צדקיה בר כנענה קרנין דברזל ואמר כדנן אמר יי באילין תקטל ית אנש ארם עד די תשיצינון
וכל נביי שקרא מתנבן כן למימר סק לרמות גלעד ואצלח וימסר יי בידא דמלכא
ואזגדא דאזל למקרי מיכיהו מליל עמיה למימר הא כען פתגמי נביי שקרא ממלל חד שוי קדם מלכא יהי כען פתגמך כפתגמא דחד מנהון ותמליל פתגמין תקנין
ואמר מיכיהו קים הוא יי ארי ית דיימר יי לי יתיה אמלל
ואתא לות מלכא ואמר מלכא ליה מיכיהו הניזיל רמות גלעד לאגחא קרבא אם נתמנע ואמר ליה סק ואצלח וימסר יי בידא דמלכא
ואמר ליה מלכא עד כמא זמנין אנא מקים עלך דלא תמליל לי לחוד קשוט בשמא דיי
ואמר חזיתי ית כל ישראל מבדרין על טוריא כענא דלית להון רעי ואמר יי לית רבונין לאלין יתובון גבר לביתיה בשלם
ואמר מלכא דישראל ליהושפט הלא אמרית לך דלא יתנבי עלי טב אלהין ביש
ואמר בכן קביל פתגמא דיי חזיתי ית יקרא דיי שרי על כורסיה וכל חילי שמיא קימין קדמוהי מימיניה ומסמליה
ואמר יי מן יטעי ית אחאב ויסק ויפוק ברמות גלעד ואמר דין בכדין ודין אמר בכדין
ונפק רוחא וקם קדם יי ואמר אנא אטעיניה ואמר יי ליה במא
ואמר אפוק ואהוי לרוח שקר בפום כל נביוהי ואמר תטעי ואף תכול פוק ועביד כן
וכען הא יהב יי רוח שקר בפום כל נביך אלין ויי גזר לאיתאה עלך בישא
וקריב צדקיהו בר כנענה ומחא ית מיכיהו על לסתיה ואמר אי דא שעה אסתלק רוח נבואה מן קדם יי מיני למללא עמך
ואמר מיכיהו הא את חזי ביומא ההוא דאת עליל תון בגו תון לאטמרא
ואמר מלכא דישראל דבר ית מיכיהו ואתיבהי לות אמון רב קרתא ולות יואש בר מלכא
ותימר כדנן אמר מלכא שוו ית דין בבית אסירי ואכילוהי לחמא בדחוק ומיא בדחוק עד מיתאי בשלם
ואמר מיכיהו אם מיתב תתוב בשלם לא רעוא קדם יי בי ואמר שמעו עממיא כולהון
וסליק מלכא דישראל ויהושפט מלך שבטא דבית יהודה רמות גלעד
ואמר מלכא דישראל ליהושפט אנא אשתני ואיעול בקרבא ואת לבש לבושך ואשתני מלכא דישראל ועל בקרבא
ומלכא דארם פקיד ית רבני רתיכא דיליה תלתין ותרין מלכון למימר לא תגיחון קרבא עם זעירא ועם רבא אלהין עם מלכא דישראל בלחודוהי
והוה כד חזו רבני רתיכיא ית יהושפט ואינון אמרו ברם מלכא דישראל הוא וזרו עלוהי לאגחא קרבא ביה וצוח יהושפט
והוה כד חזו רבני רתיכיא ארי לא מלכא דישראל הוא ותבו מאחורוהי
וגברא נגד בקשתא לקבליה ומחא ית מלכא דישראל בין דבקי ובין שרינא ואמר למרכבניה אתחזר לאחורך ואפיקני מן משריתא ארי מרע אנא
וסליקו עבדי קרבא ביומא ההוא ומלכא הוה מתקיף וקאים ברתיכא לקביל אנש ארם ומית ברמשא ואתריק דמא דמחתא לגו רתיכא
ואעברו כרוז במשריתא כמיעל שמשא למימר גבר לקרתיה וגבר לארעיה
ומית מלכא ואתא לשמרון וקברו ית מלכא בשמרון
ושטף ית רתיכיא על בריכתא דשמרון ולחכו כלביא ית דמיה ומני זינא שטפו כפתגמא דיי דמליל
ושאר פתגמי אחאב וכל דעבד ובית שנא דפיל די בנא וכל קרויא דבנא הלא אינון כתיבין על ספר פתגמי יומיא למלכי ישראל
ושכיב אחאב עם אבהתוהי ומלך אחזיהו בריה תחותוהי
ויהושפט בר אסא מלך על דבית יהודה בשנת ארבע לאחאב מלכא דישראל
יהושפט בר תלתין וחמש שנין כד מלך ועשרין וחמש שנין מלך בירושלם ושום אמיה עזובה בת שלחי
ואזל בכל אורחא אסא אבוהי לא סטא מניה למעבד דכשר קדם יי
ברם במתא לא עטרא עד כען עמא מדבחין ומסקין בוסמין על במתא
ואשלים יהושפט עם מלכא דישראל
ושאר פתגמי יהושפט וגבורתיה דעבד ודאגיח קרבא הלא אינון כתיבין על ספר פתגמי יומין למלכי דבית יהודה
ושאר נפקת ברא דאשתאר ביומי אסא אבוהי פלי מן ארעא
ומלכא לית באדום ממנא אלהין אסטרטיגי מלכא
יהושפט עבד ספינת אפריקא למיזל לאופיר לאיתאה דהבא ולא אזל ארי אתברו ספינתא בעציון גבר
בכן אמר אחזיהו בר אחאב ליהושפט ייזלון עבדי עם עבדך בספינתא ולא אבה יהושפט
ושכיב יהושפט עם אבהתוהי ואתקבר עם אבהתוהי בקרתא דדוד אבוהי ומלך יהורם בריה תחותוהי
אחזיהו בר אחאב מלך על ישראל בשמרון בשנת שבע עסרי ליהושפט מלכא שבטא דבית יהודה ומלך על ישראל תרתין שנין
ועבד דביש קדם יי ואזל באורח אבוהי ובאורח אמיה ובאורח ירבעם בר נבט דחיב ית ישראל
ופלח ית בעלא וסגיד ליה וארגיז קדם יי אלהא דישראל ככל דעבד אבוהי